L’Anònimo zeneise (sec. XIII)
Quello che ciammemmo o «Dante» di zeneixi, e che, pe quante ne semmo, o l’é o fondatô da nòstra lettiatua, o ne vëgne incontra pe-o primmo sensa aveighe un nomme e ghe dimmo «l’Anònimo zeneise».
Gh’é stæto chi, con çercâ tramezo i seu scriti, o l’à dito ch’o s’acciammava Luchetto, e chi Scimon, ma de preuve segue no ghe n’é.
Podama l’é megio coscì; l’Anònimo o no l’é a voxe de ‘n scingolo, ma de tutta ‘na çittæ e d’unn’epoca, quande e virtù çiviche contavan ciù che l’iniçiativa d’unna persoña sola.
Con lê, semmo ancon a-i tempi che un poeta o poeiva incarnâ tutta unna naçion, sensa guæi giamminâ; dòppo, vegnià quelli che rincianze «i tempi de ‘na vòtta».
Sempre dòppo: quelli che s’ammia l’ombrissallo, e pensan ch’o deve inteessâ à tutti.
Dòppo: a rebellion e a giastemma, l’amô ch’o fa immattî e a farta de scignificato inta vitta.
Ma con l’Anònimo semmo ancon à l’arbô, à un poæ ch’o ne dixe: «Tu omo, chi vai per via, / sam e zovem, fresco e forte / non andar per vie torte, / como nave senza guia» (Ti, òmmo che ti væ pe-a teu stradda, / san e zoeno, fresco e fòrte, / no stâ à anâ pe stradde stòrte, / comme nave sensa guidda), à un ch’o s’invexenda pe-e vittöie in guæra do seu pòpolo, unio into seu sentî, inte seu pascioin, inta seu conçeçion do mondo.
E o sente che o Segnô o l’é da-a seu perché o l’é da-a parte do giusto; avanti da battaggia de Curzoa, i Veneçien an refuou tutte e propòste de paxe, ma «donde raxon no à logo / como li dotor an scrito / po’ l’omo per rezer so drito / le arme meter in zogo» (donde pe-a raxon no gh’é pòsto, / comme i dottoî da gexa an scrito, / l’òmmo o peu, pe defende o seu drito, / mette in zeugo e arme).
Ma quande i nemixi saian battui, «lo nobel cor de li zenoeixi», o nobile cheu di zeneixi, o l’avià pietæ e o ne libeià ciù de quattroçento.
E «fò per zò che Dé pervì / esser lor cor inveninai / e Zenoeisi temperai, / vitoria ne atribuì» (perché Dê o l’aiva previsto / che i seu cheu ean inveninæ / e quelli di zeneixi moderæ / o n’à dæto a vittöia).
L’Anònimo o l’ea un poeta fondamente religioso, con unna vixon do mondo moderatamente moralista e inspiâ à unna assolua confiansa inta giustiçia diviña.
A fonda inspiaçion religiosa de l’Anònimo a dà de vòtte a-i seu versci unna grande intenscitæ dramatica.
Chì coscì a Madònna a conta à un interlocutô e varie fase da Pascion do Segnô.
L’Anònimo o l’é ascì e sorvetutto un poeta çivile, che in sce l’orgheuggio d’ëse zeneise o l’arriësce à creâ unna vea e pròpia epica, sonöa e potente, comme se peu constatâ da-e seu poexie istòriche: tutto un inno à l’ardimento di liguri e a-a seu pietas, apreuvo a-a quæ avian a megio in scî seu nemixi.
Inte vittöie de Laiasso (1294) e de Cursoa (1298), stæte ottegnue contra i veneçien, o poeta o ghe vedde a man do Segnô, ch’o sostëgne l’armâ zeneise, stante ch’a l’é formâ da di òmmi virtoxi e a l’é ghiâ da di armiraggi säi e pioxi, contra un nemigo corpeive de iniquitæ sensa numeo.
L’arcaico vigô da lengua o dà unna indefinia suggestion à sti versci, ma o î rende ascì de grammo leze pe-i zeneixi da giornâ d’ancheu.
Anche o «Dante di zeneixi», con tutto ch’o l’é un guerfo osservante, o scrive, comme o Dante italian, unna poexia in favô da vegnua do Enrico VII in Italia, e le ascì o spea che l’Impeou o segge in condiçion de mette à cadello e façioin nemighe, che se davan battaggia fra de lô, tanto ch’o pòsse portâ torna a paxe, a serenitæ e o timô do Segnô in sce un territöio desandiou e desquernou, comme quello ch’o l’ea vegnuo à ëse «lo giardin de lo Imperio» à quelli tempi.
L’Anònimo o se serve d’unna longa metafora mainaesca pe trattezzâ a scituaçion despeâ de l’Italia d’alantô e o â someggia a-i peighi e a-e difficortæ, che i mainæ zeneixi devan affrontâ à tutt’oe pe-a seu sorvevivensa; o l’ottëgne de coscì un grande effetto poetico.
Reportemmo a primma parte do scignificativo testo, ch’o l’é ascì servio comme base pe unna bella canson da Roberta Alloisio, into seu albo Janua.
Uxi offiçiæ da lengua zeneise inti secoli XIV e XV
Do Trexento e do Quattroçento se spanze l’uso do zeneise inti documenti offiçiæ ascì: o Commun o dà instruçioin politiche in zeneise a-i seu incarregæ e diplomatichi à l’estranxeo, e o manda lettie à regnanti e atre personalitæ feua Stato, comme into caxo da lettia de instruçioin à Seguran in miscion da-o Re do Çipro, ò comme e propòste a-o Re d’Ongaia pe unn’alliansa contra i Veneçien.
L’é o caxo ascì do Trattou co-o Khan di Tartai, donde se mette in ciæo comme devan anâ e cöse tra i «Franchi» (i oçidentæ) e i Tartai mæximi.
O zeneise o l’ea, à quelli tempi, unna lengua franca pe-i rappòrti tra Oçidente e Oriente, e Zena a l’exerçitava unna smersa de protettorato e patronato in scî oçidentæ into seu tratiâ co-e gente orientale.
Avvoxatiscimo documento istòrico e lenguistico a l’é a lettia de Giaxo Axiou, comandante de l’armâ zeneise, stæta scrita apreuvo a «sanguinenta battaja» de Ponsa e destinâ tra i atri (in traduçion italiaña) à Feipo Maria Visconti, allantoa segnô da Liguria.
Che l’autô da straordinäia vittöia contra doî re, un vixeré, un prinçipe e «unn’infinità de atri Baroin, Cavalieri et zentilomini» o foïse un notaro e ommo politico impremuou a-a guæra, e no un armiraggio ò un sordatto, o l’é un fæto ch’o l’à corpio l’imaginaçion de tanti, letterati, istòrichi e òmmi politichi; da-o Foggetta e o Çigaa, a-o Spotorno, a-i regionalisti liguri da fin de l’Euttoçento, a-o D’Annunzio, pe-i quæ a battaggia guagna da l’Axiou a rappresentava a renascion e a revinçita do popolo zeneise – ò italian, à segonda de sfummatue politiche – e da borghexia contra i nòbili e i potenti, pe de ciù foresti.
O scrito o l’é mescciou de vari italianiximi, e no guæi scignificativo in ponto lengua, ma o l’à ciù che atro un valô documentäio.
Primmi scrittoî da Rivea: Laude religiose de Saña, da Pria, de Arbenga (secc. XIV-XV)
A poexia religiosa da fin do Trexento, stæta pensâ pe ëse impreisa à memöia da-i oranti, i fræ de compagnie di ötöi, che se son dapeu acciammæ «Casasse», a se presenta de longo pægia à lê mæxima, con resegondâ fòrmole e tematiche, apreuvo che a poexia d’unna çiviltæ inta seu öroa a no çerca l’originalitæ di autoî, ançi a se ne tëgne aluxi ciù ch’a peu, e a çerca in cangio a fidelitæ assolua a-i archetipi sensa cangiamento, e coscì i seu poeti arrestan sensa un nomme, ma son a voxe d’un pòpolo, coscì comme int’unn’icòna bizantiña no se va à çercâ l’originalitæ e a smangiaxon individualista do pittô moderno, ch’o firma e seu euvie perché o veu «fâse un nomme», ma a seu aderensa a-a tradiçion sacrale ch’a l’é arrivâ fin a-i nòstri tempi e o respeto de scimboli sempre pægi.
I primmi poeti da Rivea son donca anònimi e sacri; o F. Toso o parla giustamente in propòxito d’unna suggestion «barbarica» che sti documenti n’appresentan.
Degne de nòtta inte ste laude a sccettessa da lengua e i uxi grafichi, in sostansa pægi à quelli do zeneise seu contemporaneo, sciben de netta esprescion locale, ch’a se peu ciæamente reconosce.
O son palatale da ‹c› o vëgne reiso con ‹j› ò con ‹ih›: jama, ihamar pe-i moderni ciamma e ciammâ.
I nessi ‹pi› e ‹bi› se prononçian ‹ci› e ‹gi›: pim o conresponde à cin; pianzando à cianzando; abi o se leze agi.
L’istòrico Poulo Accame, ch’o l’aiva descoerto sto laudäio inta parròcchia da Pria e o l’à pubricou do 1889, o fava osservâ come, inte sto frammento de lauda pe a festa de S. Gioane, l’anònimo autô, visciuo int’unn’epoca de sollevaçioin e guære çivile, o l’inseisce a seu preghea tanto che o Segnô o mande in sciâ sò patria «paxe e consolaciom» e pâ fiña ch’o segge gioso da «citae», chi conserva into seu dòmmo e relichie do Battista.
O F. Toso o fa osservâ, in relaçion à sta preghea do 1461, za into pin da decadensa do ligure quattroçentesco astorbiou da de forme toscanezzante, un lenguaggio ciù puo, con di træti dialettali sccettamente ingauni.
Françesco Maria Marin (sec. XVII)
O Françesco Maria Marin o l’ea figgio do Duxe Zane Agostin e do 1642 o fa representâ Il Fazzoletto, comedia plurilengue donde, insemme a-o zeneise do sòlito Capoâ va in scena ascì o bologneise do Dottô Graçian e o toscan ciufito improbabile parlou da di nòbili turchi.
Comedia de intençioin politiche, donde se exòrta o Duxe a-o bon goerno, tanto da fâ trionfâ a raxon e a concòrdia in sciâ tirannia e l’arbitrio, a l’arresta de grammo leze pe-a giornâ d’ancheu, in caxon do lenguaggio complesso e pin de doggi sensci di seu personaggi, mascime quelli che parla zeneise, e pe accapîlo ghe vorrieiva de nòtte esplicative à ògni riga.
Inte sta scena, o Capoâ e seu galante Bélloa, che ghe pâ d’avei attrovou un innamoou ciù ricco, se ticòssan e lê a çerca à lasciâlo, con accaxonâlo de apostaxia e d’avei a scifilide.
Da osservâ che «mali» e «mari», son omòfoni in zeneise antigo, donca in parlâ de «imbarcâse pe-i moæ de Fransa», Belloa a l’alludde a-a poscibilitæ pe-o Capoâ d’ësise contaggiou de «mâ franseise».
Martin Piaggio (1774–1843)
O Martin Piaggio (1774-1843) o l’é un di poeti zeneixi ciù conosciui, fiña da quelli che no san ninte de zeneise; a grande diffuxon a-i seu tempi do Lunaio do Sciô Regiña a l’à fæto de mainea che tutti quanti, pöcoassæ, n’aggian sentio parlâ.
O Piaggio, peò, ciù che un poeta o l’é un cronista – de spesso scimpatico e desgagginou – da realtæ zeneise di seu tempi; testemònio di anni da Restauraçion, che veddeivan inte tutta Euròpa a fin de inluxoin stæte portæ da-a Revoluçion Franseise, e inta Liguria a fin de l’independensa e l’annescion a-o Piemonte, o Piaggio o tia feua da sti avvegnimenti unna seu morale rescignâ: «Di affari de politica no ve ne stæ à intrigâ / chi nasce pe ubbidî no deve comandâ».
E dapeu: «…e revoluçioin produan di guai / e chi ubbidisce no fallisce mai».
D’atra parte, inte quello momento no gh’ea atro da fâ, pe chi no voeiva de rogne; a-o mascimo se poeiva tiâ di mocchetti sottî e aggaibæ, sensa mai parlâ do Governo, mette in evidensa i problemi da çittæ à comensâ da quelli sanitäi, piggiâsela co-i usuräi e i patroin de cà caistioxi; arregordemmo verso a fin da seu vitta quella che oua diescimo unna «campagna giornalistica» in favô de vacciñe contra e voieue; scritô ancon pe tanti aspeti setteçentesco, raçionalista e raxonatô, o dà o megio de lê int’unna comicitæ asquæxi mecanica, da tiatro de marionetti, espressa da un verso ottonaio martellante e tòsto ossescivo.
Uña de föe ciù conosciue do seu Esòpo Zeneise, I doì avari, a l’à inspiou l’avvoxâ comedia do Govi Pignasecca e Pignaverde, e a l’é tipica pe l’ammuggiâse de scituaçioin che son tutto feua che realistiche, da veo poeta popolare; a-o parangon osservemmo che a comedia goviaña a se perde inte di particolæ da tiatro borgheise che n’ammerman o valô satirico e a se lascia andâ à na retòrica consolatöia e familista, pròpio donde o Piaggio o ne conta a fin di doì usuräi con poule de condaña freida e baifarda: «fun trovæ da un sò vexin / tutti doì c’un ratto in bocca / de l’avaro degna fin».
O Piaggio o l’é solo in apparensa un poeta a-a boña, ch’o caccia zu versci abrettio; in realtæ o l’é imbeviou da cultua do seu tempo, comme se peu vedde quande o repiggia di tòpoi letteräi de quelli anni e o î adatta a-e condiçioin da societæ zeneise.
Int’unna longa poexia o ne descrive de «smanie da villezzatua» ciufito goldoniañe, tanto che inte quella che reportemmo chì coscì o fa parlâ un «giovin signore» tòsto parinian.
Giornali e giornalisti in zeneise do secolo XIX
Unna çerta importansa gh’an avuo, inta segonda meitæ do XIX secolo, çerti giornali scriti areo in zeneise, comme O Balilla, O Stafî, O Zeneise; in teoria indirissæ a-e classe popolare, ean de fòrte tendense libeale e antimonarchiche e impegnæ inte de battagge çivile, comme a paritæ fra òmmo e dònna, i guasti de pubriche amministraçioin, i straggi ediliçi, a gramma gestion di uspiæ, ma ean ascì portæ a-o scandaliximo e mescciæ inte di dafæ pöco ciæi de ricatti e difamaçioin; i ciù tanti articoli no ean firmæ, tanto che a responsabilitæ a se â piggiava un gerente.
De conseguensa, son pöchi i nommi di giornalisti di quæ se gh’agge notiçia segua; tra de lô s’arregòrda Giöxeppe Pòggi, primmo direttô de O Balilla, giornale ch’o l’é sciortio de longo tra o 1868 e o 1904, doe vòtte a-a settemaña, e o Doardo Michê Ciòssa (1850–1908).
Tutti doî gh’an avuo di problemi co-a giustiçia, apreuvo à di accaxonamenti pe diffamaçion, o primmo do 1873; o segondo – rattelloso e calunniatô comme tutto (o l’à dovuo sostegnî anche un duello) – o l’à subio unna dua condanna do 1883 int’un proçesso ch’o l’à misso fin a-a seu carrea.
Autoî de romansi d’appendixe, comme Giña de Sampedæña (Pòggi) e indagine comme I quartê pövei de Zena (Ciòssa), l’é de grammo fâ o stabilî quante foïsan fondæ e accuse dirette à lô e quante incangio foïsan dovue à l’insofferensa de autoritæ d’aloa verso unna pubriçistica che, in sciâ fin, a garantiva a continuitæ d’unn’esprescion scrita zeneise no ancon rescignâ à ëse soo che un instrumento d’evaxon.
I romansi pubricæ à pontæ in scî giornali in zeneise non læxinavan critiche à l’organizzaçion soçiale de l’epoca, a-a Gexa, a-i scindacæ.
Eive un tòcco piggiou da Doe compagne de scheua.
Nicolò Baçigalô (1837–1904)
De grande coltua, conoscitô de lengue clasciche e de prinçipæ lengue moderne, o l’é stæto Tesoê do Commun de Zena e o se dilettava ascì de arte figuative e reçitaçion; quarchidun di seu testi tiatrali, comme à exempio I Manezzi pe maiâ unna figgia, son vegnui à ëse cavalli de battaggia do Gilberto Govi.
A seu euvia, ciù che atro à carattere burlesco, a l’à avuo unna grande influensa in sce tanti autoî, che identificavan, e de vòtte identifican ancon, a poexia zeneise co-a battua vorgâ e o senso doggio.
O grande successo de l’euvia do Baçigalô o testemònia o momento che a lengua zeneise a vëgne à ëse pe in davei «dialetto», into senso d’unna lengua subordenâ à unn’atra de ciù grande prestigio, e ömai destinâ soo che à di uxi de pöca importansa, con l’approvaçion do pubrico d’aloa; l’involuçion do zeneise a se vedde ciæa ascì da-o ponto de vista lescicale e scintattico; tanto che comparisce sempre ciù de soventi i italianiximi, fiña a construçion da frase a l’é de spesso modellâ in sce l’italian.
Tutti i mòddi, o Baçigalô o l’arriësce o mæximo, de belle vòtte, à ëse un poeta convinçente, da-a veña melancònica e pensamentosa, comme into caxo di sunetti dedicæ a-a Rivea Ligure.
Tra i seu testi ciù conosciuti; a verscion parodistica de l’Eneide, O pappagallo de moneghe, Montecatini, Inni civili, O canto da rumenta.
Into poemmetto Montecatini (1902), o Baçigalô o descrive a ben conosciua localitæ termale, destinaçion caa a-a borghexia zeneise, e o n’approfita pe deliniâ personaggi e maccette caratteristiche, ben ben aggiuttou da-o træto birichin do disegnatô Giöxeppe Garuti, dito Pipein Gamba, dito ascì Pipinus da Modona, avvoxou pe-e donniñe vestie Belle Époque, à quelli tempi tegnue pe provocante.
O vixitatô o comensa à distingue e conosce personaggi anche inlustri:
A serie de tipi a continua, e con lê i mocchetti satirichi:
Da quello che pâ, peò, o sciô Nicolin o no l’anava da quelle bande soo che pe passâ e ægue:
Inta segonda meitæ de l’Euttoçento a produçion tiatrale do Nicolò Baçigalô a se presenta desimpegnâ areo, de solo intrattegnimento, a-a reçerca de façili effetti còmichi; i seu personaggi son pöco de ciù de di stereòtipi convençionali: o vegio mogognon, l’intrigoso, o raixo, a servetta ammaiçiâ, i zoeni innamoæ; quarchedun de sti chì o repiggia de figue do tiatro tradiçionale baròcco do Seiçento, ma int’un contesto areo despægio, int’un zeugo tiatrale desganciou da ògni realitæ, un mondo à parte, ch’o fonçioña da pe lê.
Tutte e mainee, sti travaggi son d’un çerto interesse, se no atro inta construçion de l’intresso perfettamente scandio e ascì into lenguaggio, pe commun ciù sccetto e idiomatico che inte poexie de sto mæximo autô.
Inta çelebre Piggiâse o mâ do Rosso o cartâ (1870), l’intrigoso Pippo Manezzi, con tutto ch’o l’é in boña fede, o l’accaxoña de gròsse bæghe à chi o l’incontra, ma sorvetutto à lê mæximo, pe-a seu smangiaxon de voei «fâ do ben» à tutti i conti.
A l’ea uña de ciù riescie interpretaçioin do Govi, a-o prinçipio da seu carrea, ma dapeu a l’é stæta da maniman abbandonâ; quello che peu interessâ à niatri moderni, de sta comedia, o l’é o meccaniximo tiatrale, implacabile comme un releuio.
Da tegnî conto, tra l’atro, do zeneise perfetto, pe ninte æguou, e esprescivo comme tutto.
Freirigo Gazzo (1845–1926)
O Freirigo Gazzo (1845-1926), in religion Paddre Angelico, un cappussin ch’o l’aiva passou infançia e zoentù inte l’Argentiña, o l’é stæto un di pöchi scrittoî visciui tra Eutto e Neuveçento, ançi l’unico, ch’o l’à tegnuo o zeneise in conto de lengua e no de dialetto.
Beseugna intende inte sto senso a seu traduçion integrale da Diviña Comedia de Dante, segondo quello ch’o dixe lê mæximo: portâ torna a-a luxe do giorno e ricchesse do zeneise, sensa anâ à çercâ di atri parlæ, e à sto fin servîse de tutte e poscibilitæ da nòstra lengua antiga, moderna, popolare e letteräia, de tutte e seu varietæ, espedienti, de seu libertæ e i seu driti, in mainea de mostrâ a vastitæ e a potensa do «ligure idiòma».
E, de fæto, inta seu verscion do poemma dantesco se peu attrovâ a poula rustega, comme quella da lengua letteräia e aulica, comme quella de l’introtæra, à segonda de neçescitæ.
A-i seu tempi, o Gazzo, con ëse inta condiçion d’un pensatô solitäio, o no l’à attrovou guæi nisciun ch’o gh’anesse apreuvo, stante che i intellettuali e e gente de commando inta Zena d’aloa gh’aivan ciù fito inta testa l’idea de parteçipâ à construe unna patria commun, l’Italia, da-o ponto de vista letteräio e lenguistico ascì.
Ma a-a giornâ d’ancheu saieiva fòscia l’oa che chi scrive in zeneise o piggesse torna in man l’euvia do cappussin e i critëi che l’an ghiou; s’accorziëscimo aloa che, pe unna gran partia, ne peuan vegnî ben ancon oua, inta re/creaçion de ‘na moderna lengua letteräia e giornalistica.
Lenguista de varsciua, o Gazzo o l’aiva compilou ascì di diçionaietti de lengue e dialetti amerindi, destinæ à servîghe inte miscioin, che son anæti perdui, unna Grammatica do zeneise, e ben ben de traduçioin da-e ciù importante lettiatue europee, compreisa a verscion completa de l’Orlando Furioso, ch’a repiggiava o lou, stæto comensou da-o Viçenso Dartoña do XVI secolo, e a ô portava à destin.
Tutti travaggi che no son mai stæti pubricæ, e che meitieivan d’ëse missi à l’önô do mondo, se foïse poscibile.
O Gazzo o l’à fæto un muggio de traduçioin da de lengue europee; mettemmo chì coscì a seu verscion de l’avvoxou sunetto do Quevedo pe-a mòrte do Ducca de Osuna, ch’o l’é tegnuo pe un di cai d’euvia da poexia spagnòlla, a quæ sangrienta luna a ghe paiva mai tanto memorabile a-o J. L. Borges.
Giöxeppe Cava (1870–1940)
Savoneise, o l’ea un operäio de fede anarchica, autodidatta; dòppo avei perso unna gamba in sciô travaggio in caxon d’unna desgraçia, o l’é vegnuo à ëse stampou e giornalista.
Stæto condannou à sei meixi de prexon do 1894, dòppo avei scontou a peña o l’é anæto in Fransa, Svissea e Germania.
O l’é vegnuo torna à Saña do 1902, e o l’à comensou à pubricâ o settemanâ Il Marciapiede.
Do 1934 l’an piggiou inta çivica biblioteca A. G. Barrili, ma o l’é stæto liçençiou quattr’anni apreuvo, pe raxoin politiche.
E seu poexie savoneixi son accheuggeite into volumme Into remoin (1930) e, fòscia anche pe ëse sciortie in tempo de dittatua, no lascian straluxî affæto a pascion politica de l’autô, ma son imbeviæ da unna modeâ cantabilitæ, un legio paisaggiximo e unn’attençion vernacolare pe-o cô locale.
Inti seu versci ciù arriescii, o Cava (conosciuo ascì co-o nomiagio «Beppin da Cà») o fa vegnî in cheu a muxicalitæ de l’inlustre conterraneo Gabriê Ciabrea, ma tutto l’insemme o ne sa un pittin de Arcadia in retardio.
Into çiclo de poexie stæte dedicæ a-a seu figgetta mòrta, o libeo pensatô Cava o l’attreuva, in cangio, di commoventi açenti de spiitualitæ.
Sta poexia e quella apreuvo, adattiscime à ëse muxicæ, son stæte cantæ da-a Roberta Alloisio e accheuggeite respettivamente inti seu albi Lengua Serpentina e Janua.
Sandro Patron (1917–2004)
O Patron o l’é stæto un grande estimmatô do Firpo e o l’è anæto in scê seu orme; differente da lê, o l’à çercou de ciù a conrespondensa e a comunion co-i seu scimili, ma o gh’é stæto ben ben vexin into sentimento da natua, e inta grande attençion a-e cöse menue da vitta, che ghe paiva che parlessan un seu semprixe, eterno lenguaggio.
Diplomou raxonê, o l’à provou – comme o conta lê mæximo inta prefaçion a-o seu primmo libbro de liriche – à addoçî a zeveggia vitta de scagno con un pittin de umaneximo, ch’o l’à attrovou da lê, in çercâ.
O seu exòrdio inta poexia zeneise o l’é vegnuo co-a reduçion, ciaña e descorsciva, de l’argomento di Evangëi in ottave; euvia ch’a no presenta caratteri de particolâ originalitæ, ma che à seu tempo o l’à ottegnuo un successo degno de nòtta.
Da osservâ inte sta poexia l’estremma attençion a-o valô fònico da poula; un libeo alternâse de versci pariscillabi e impariscillabi rimmæ in varia mainea o crea unna cadensâ muxicalitæ tòsto ipnòtica, ch’a mette into lettô un senso de fatalitæ, de perlengheuia pensamentosa in scê ziñe da neutte fonda, tanto che quella ch’a porrieiva ëse a narraçion d’un fæto commun a se carrega de scignificati e de alluxoin scimbòliche; comme l’é ciæo, sto compricou zeugo de rimme, asseunnançe e ascose reseunnançe o se perde areo inta verscion italiaña.
E alluxoin scimbòliche do Patron, sciben che s’assomeggian à quelle do Firpo, resultan a-o confronto ciù elaboræ, meno inmediæ.
Comme emmo dito, a poexia do Patron a se contraddistingue pe un attento zeugo de rimma e de asseunnançe, de longo intonou areo a-o cangiâ di stati d’animo e destinou à sottoliniâ a capaçitæ de l’autô à desvellâ un seu mondo libeo e creativo, da-e ambientaçioin de soventi notturne, in contrapoxiçion co-o mondo da veggia, de spesso deluddente e fatto.
Vito Elio Petrucci (1923–2002)
Un atro grande sostegnitô do Firpo e pe çerti versci seu imitatô, o Petrucci o l’à compòsto, inta seu longa carrea de scrittô, ben ben de poexie che testemònian o seu amô pe Zena e pe-a natua e che de vòtte cazzan into folcloriximo, ma – inti megio momenti – se incantan int’unn’atmosfea seugnante, int’un tempo sospeiso a-o de feua do tempo, ch’o a l’arresta assæ suggestivo.
O l’é stæto ascì un mai stanco promotô d’unna zeneixitæ un pittin de mainea e no se contan i seu libbri de proverbi, regòrdi, reçette de coxiña, vege föto d’epoca e cartoliñe commentæ.
Comme autô de comedie e regista tiatrale e radiofònico, o l’ea un fautô do tiatro do Govi, e o proponeiva torna i vegi testi govien, ò se donca o ne scriveiva di neuvi à imitaçion de quelli, int’unna generica tentativa de missa à giorno e ammodernamento, ma e ciù vòtte con di resultati ciuffito velletäi e inçerti.
A megio partia da poexia do Petrucci a l’é quella donde l’autô, in scê orme do Firpo, o descrive o paisaggio ligure inte di termini inspiæ e seugnanti, sospeiso int’unn’öra d’eternitæ e perfeçion idealizzâ, rompia soo che da reciammi improvvisti a-a concretessa da vitta de tutti i giorni.
Pòrto Pigheuggio a l’é unna caeta do monte de Portofin, tra Camoggi e Ponta Ciappa, con un nomme ch’o reciamma a scarscitæ do spaçio reservou a-e imbarcaçioin.
Unna de tematiche favoie da poexia do Petrucci a l’é a seu insatisfaçion pe-o mondo presente, donde i seunni e e speançe de l’infançia e da zoentù son scassæ sensa remedio da-a modernitæ, da neuvi conçetti, idee e pregiudiçi, da mæxima co-a spariçion da zeneixitæ.
Un senso de perduo abbandon fatalistico o spia d’inti versci do Petrucci, ligou sensa remedio a-a seu tæra e a-i seu miti.
In confronto a-a poexia do Firpo, unna ciù grande sensualitæ, un attaccâse fin da-e reixe a-a vitta e a-a tæra o contrassegna i versci do Petrucci.
Inta prospettiva do poeta fiña a mòrte a no mette poia; a representa a fin de tutti i ascidi, de tutti i doî, coscì comme a fin da corsa do tempo e un panico appossâse areo inta natua, inta quæ un o se identifica.
Into dialogo co-e prie vëgne scimbolizzou a fuxon areo do poeta co-a seu tæra e co-a seu çittæ, che pan sponciâlo à cheugge tutte e seu instanse, e seu vexende e à fâsene o portavoxe.
Pe-o Petrucci a fin de Zena a l’é tutt’un co-a fin do mondo.
Chì, comme inta poexia apreuvo, curti squarsci e inluminaçioin liriche, inta piña tradiçion firpiaña.
Inte l’urtima accheuggeita de poexie, O monòlogo, compreisa inte l’antologia personale Un vento doçe (1993), o Petrucci o l’arriësce à combinâ temmi folcloristichi e tradiçionali co-e seu meditaçioin in sciâ fin e o de là da vitta, comme inte sta Serenata, donde o mistëio de dòppo a vitta o ven reportou a-a realitæ cotidiaña, quande l’òmmo o torna à cà da-a moggê, unna seia comme e atre.
Scirvio Opisso (1884–1965)
O l’é stæto direttô de l’Ansaldo Coke e di anni Vinti o l’à conlaboou co-a testâ giornalistica Il Lavoro.
Stæto piggiou, comme atri autoî do tempo comme Carbon, Firpo, Aquaron, into fenòmeno da Canson Zeneise, o l’à derivou da quella unna çerta veña façile, melòdica e no de ræo folcloristica e bossettistica.
Inti seu testi megio, in cangio, o Opisso o manifesta unn’inspiaçion ben ben vexiña à quella panica e panteistica do Firpo, ma con unna ciù gran coltua e cua formale.
Se peu vedde, a-o risguardo, Spera… ch’a l’é unn’alcaica, stæta imitâ segondo e regole da metrica barbara carducciaña.
Con tutto ch’o l’ea perfettamente a-o corrente da tradiçion letteräia zeneise, comme ne mostra à exempio Ciæebelle, che con evidensa a tramanda a-a Chiarabella do Cavallo, o Opisso, int’unn’epoca no adattâ de seguo à revendicaçioin e speimentaliximi, gh’é stæto ciù cao refollâse e ciù tante vòtte, inte unna poexia minô e burlesca, de soventi retoricamente dedicâ à l’exartaçion de glöie çittadiñe, tutti i mòddi no priva d’effetto.
I seu testi poetichi son accuggeiti inte L’Isoa (1951).
Ascì ben ch’a se mantëgne de longo à di livelli dignitoxi, a poexia do Opisso a conserva sempre de trasse di seu ligammi originäi co-o mondo da Canson Zeneise, evidenti inta façilitæ de rimma e inta reçerca de ritmi cantabili e de tematiche sentimentale.
O Opisso de vòtte o s’é avvexinou à di temmi soçiali, comme inte sti doî sunetti sciuti, teixi, sensa frexetti, donde l’ia e a commoscion no cazzan into melodramatico, fæta ecceçion fòscia pe-a segonda terçiña do segondo sunetto.
L’òmmo do sacco, inte l’acceçion ciù commun, o l’é un de quelli spaventaggi che vëgnan ben pe fâ stâ bravi i figgeu, quande fan i capriçi.
Atro temma favoio do Opisso: l’escapiximo, o scappâ verso de tære aluxi, mâ definie, lontan da-a vitta de tutti i giorni, in çercâ, fòscia, de arcañe veitæ, ò donca un ciù vertadeo senso da vitta.
De vòtte o Opisso o tenta a construçion de l’imagine eteria, stilisticamente elegante, in linia co-a poetica do frammentiximo de mòdda a-i seu tempi.
Un sunetto ch’o peu fâ pensâ, da-a lonxi, à l’analoga compoxiçion L’esile pesco al marzo che lo allaccia do F. Pastonchi, che pe tempi a l’ea in sce tutte e antologie de scheua; ma che fòscia o se distingue pe unna ciù gran concretessa, tutta ligure.
Tögno Leâ (1936–2014)
Into parlâ de Ceive de Teco, o Tögno Leâ, zeneise che peò o l’à passou a seu zoentù inta localitæ de l’erta vallâ de l’Arròscia, o l’à scrito a cheuggeita mai pubricâ Scannabaggi e perdidì, donde unna sottî penetraçion da mentalitæ do mondo di paisen o se unisce à l’indoentâ perçeçion do mâ de vive.
De profescion fotògrafo, sôo che tardi ben o Leâ o s’é laureou in Psicologia e l’interesse pe-i mecaniximi da psiche o straluxe in mòddo ciæo d’inta seu euvia.
Ciù fito portou à desvalutâ i seu scriti, o Le o no l’à mai pubricou e seu poexie e, da quello che ne semmo, a seu produçion a l’é anæta persa, feua che e træ poexie stæte pubricæ da-o F. Toso inta seu Letteratura genovese e ligure (Genova, 1989-1991).
Rita Cuneo Narizzano Murialdi (1892–1973)
A Rita Cuneo Narizzano Murialdi (1892-1973) a l’é stæta uña de primme autoe de versci in zeneise do secolo vinteximo; a descendeiva da unna famiggia de militari e de artisti e, d’ësise maiâ doe vòtte, a l’aiva acquixio unna ræ de relaçioin cultuale e letteräie, tanto che pe ben ben de anni inta seu villa de Priaroggia a l’à reçevuo scrittoî, pittoî, scultoî e atri intellettuali.
Sportiva degna de nòtta, a l’arriesciva inte ciù despæge discipriñe, inta scrimma comme into neuo, e a l’é stæta adreitua unna campionessa inte l’equitaçion comme into tennis.
Inte tutto, in sciâ fin, unna dònna feua do commun, a-o manco pe quelli tempi, e gh’ea donca da aspëtâse che a tematica da condiçion feminiña a sciortisse feua inte seu poesie, che de fæto ne trattan de soventi.
O scrive o Fiorenzo Toso che «o tema de l’erlia pe unna condiçion feminiña angosciosa, ch’a no satisfa i dexidëi e l’ambiçion de l’autoa, o l’é de longo presente inta poexia da Rita Cuneo, inte di versci de soventi sarçii da un amao pescimiximo.»[1] Da parte sò, o l’aiva scrito o Leonida Balestreri: «Unna poexia ch’a respegia tutta a luxe d’unn’anima averta, e tutto l’asbrio d’un cheu chi conosce ben o parpellâ di sentimenti ciù schillenti e larghê.»[2]
[1] F. Toso, Letteratura genovese e ligure – Il Novecento – I, Marietti, Genova, 1991 [trad. L. Guason].
[2] L. Balestreri, prefaçion à Rita Cuneo Narizzano Murialdi – Bello mæ barco carego d’ænn-a (ERGA Genova, 1976) [trad. L. Guason].
Sergio Sileri (1919–1983)
Severa e dramatica a conceçion da vitta che o l’aveiva o Sergio Sileri (1919-1983), quella d’un òmmo ch’o l’ea stæto misso a-a preuva in scê caladde do pòrto, inte fabriche e, in sciâ fin, inti scagni de unna Zena ben ben despægia da quella da giornâ d’ancheu e ciù dua pe coscì, de vedde piccâse contra a seu fede crestiaña, e seu speanse e inluxoin, co-a dua realitæ.
Ma, a-a fin da föa, à tegnîne in vitta e a dâne a fòrsa de tiâ avanti, o saià de longo l’amô, «unica reixe de l’eterno ëse / o sangue pe vive a-o de là da mòrte».
O Sileri o fa parte de quella veña de poexia ligure impegnâ, chi comensa a-a dreitua con o coscì dito Anònimo zeneise, a passa pe-o Poulo Foggetta e o Luiggi Pedevilla, pe arrivâ fin a-i nòstri tempi con di autoî comme o Giannon e o De André, e o ne conta d’unna çittæ in crixi à reo; da zeneise e da òmmo de mâ o l’é desgustou e inrouxio de fronte a-a descheita da çittæ in caxon de l’aviditæ de dinâ e a-o desandio, mascime di zoeni, «contestatoî da barca e do nostròmmo» – lägni che fan ascordâ e cöse che inta vitta contan pe d’in davei: «chi vëgne o no conosce / a paçiensa di fòrti / a fadiga di mòrti».
E coscì, o barco Elettra o saià fæto à tanti menissi in nomme do dinâ, apreuvo che i òmmi s’ascòrdan «glòria e abbandon / giöia e magon» insemme co-a seu dignitæ e co-o «vanto d’un travaggio finio», tanto da fâ braggiâ a-o poeta: «beati i mòrti che no an dæto ninte / che almeno se ne stan pe sempre in paxe».
Verso a fin da seu vitta e do seu cammin spiituale, o Sileri o se confia ancon de ciù a-e speanse ch’a n’exibisce a religion, ma sensa sciortî mai à attaxentâ pe in davei o seu cruçio personale.
O l’é stæto ascì un ciù che aprexou attô do tiatro in zeneise, e tanti se ô sovvëgnan pe-a voxe espresciva e fonda, ch’a paiva fæta à pòsta pe leze e poexie, e seu e di atri, e mettine in evidensa o senso drammatico.
A descriçion de Zena «pòrto de mâ», che à di atri a l’avieiva podama fornio l’occaxon pe de remerse nostargie e de cheite into bossettiximo, a vëgne à ëse, into Sileri, o laccion pe de raxoin ciù in areo in sciâ vanitæ di sfòrsci umen; fiña a proverbiale onestæ e sccettessa di zeneixi no peuan ciù ëse verdiñe da strisciâ.
E inluxoin di figgeu à confronto con l’amao dexincanto de l’etæ avansâ son chì trattezzæ sensa sciato.
O lägno do poeta pe-a descheita da çittæ van da-a mæxima con l’erlia pe unna zoentù ch’a mostrava unna debilitæ morale e psicològica da mette poia, e ch’a prefondava inte aberraçioin da dròga, do beive, da politica estremistica, into terroriximo di «anni de ciongio», ò adreitua inte grinte da denlinquensa commun.
O Sileri o no l’à trattou sti argomenti a-a ciæa, ma da veo poeta pe mezo de alluxoin e de imagine suggestive.
Tipico do Sileri un rigoriximo porale, ch’o l’à fòscia e seu reixe inte quella veña de religioxitæ ciù che tutto prattica e luvega, presente inte tutta l’istöia de Zena, caratteristica de chi segge de longo in façion à perde e seu ricchesse e a seu vitta in mâ, ma infloensâ ascì da di rianetti de gianseniximo, ch’a se peu attrovâ ancon into penscê do Mazzini e d’un Eustachio Degola (sto segondo o l’é stæto, no s’ascordemmo, o l’é stæto o præve zeneise fautô da converscion do Manzoni a-o catoliçeximo, ma – ben apòsta – int’un contesto quæxi d’erexia).
A condaña da cecitæ umaña de fronte a-o peccou, int’unna poexia comme sta chì, a piggia de vòtte di toin da profeta da Bibbia, e a va pe coscì ciù in la de quelli che son sempre stæti i limiti de poetiche «dialettali».
L’istöia ascì do barco Elettra a vëgne à ëse l’öcaxon pe un descorso ciù grande in sciâ desconoscensa di òmmi, e l’insenscibilitæ di tempi neuvi de fronte a-i valoî do travaggio, de l’abnegaçion, do sagrifiçio.
A-o de là de tutti i problemi, i patimenti, i sapelli da vitta, a l’arresta a speansa crestiaña, rebattua da-o Sileri inte trei distichi gnòmichi d’effetto.
Roberto Giannon (1934–2016)
Fonçionäio da RAI, o Giannon o l’à passou a ciù tanta parte da seu vitta lonxi da Zena.
O l’aiva comensou a seu attivitæ poetica in italian, ma solo che in zeneise o l’à attrovou un seu stile personale e vertadeo, con çercâ into subconscio, inti sotteranei de l’anima, e cöse che maniman o no se saieiva incallou à dî.
Pe-o Giannoni s’é parlou de «poexia antilirica»[1], ma fòscia saieiva ciù giusto dî ch’a l’é unna poexia chi refua l’abandon a-o canto, à l’exibiçion ciù desfacciadda di sentimenti.
In realitæ, o sentimento o l’é tanto presente, quante trattegnuo, e o poeta o l’é chì coscì comme un muxico, ch’o seunna co-a sordiña.
Fiña in ponto lenguaggio, o Giannon o cava inte unna smersa de memöia collettiva çittæña, con particolâ attençion a-a borghexia commerçiale e affaristica d’unna vòtta, in çercâ à restituîne o profî, a mainea de esprimmise, a mentalitæ, into contesto d’un fondamentale pescimiximo in sciâ natua umaña, ch’a l’à pe destin o descazzimento e l’annintamento, fiña – co-o passâ do tempo – inta memöia de chi o l’arresta.
[1] F. Brevini, Le parole perdute, p.374, Einaudi, Torino, 1990.
Int’unna mainea semeggeive à quello che emmo osservou inta poexia do Sileri, ven feua into Giannon o ligammo con unna religioxitæ tipicamente ligure, scombattua e compricâ, da-e sfummatue giansenistiche e rigoriste, ch’a l’à a-e seu base un dexidëio de emançipâse da-a scciavitù do dinâ e da matëia, insemme à l’imposcibilitæ de libeâsene.
Confrontemmo sta curta poexia con L’ægua a l’é storbia do Guidon, ch’a desgheugge pöcassæ un temma analogo, l’indifferensa da natua de fronte a-a sofferensa umaña, ma con di exiti fondamente despægi; donde into Guidon sorvevive unna quarche speansa de riscatto rappresentâ da l’amô, o Giannon o sottolinia soo che l’incomprenscion da parte do mondo natuâ e tòsto a seu nesciaia.
A registraçion do dæto de fæto natualistico, che into Giannon a vorrieiva ëse freida e oggettiva, a no manca mai, in realitæ, d’unna sentia parteçipaçion personale a-i destin mancæ de tanti infeliçi.
Un temma tradiçionale inta poexia zeneise, o mercou do pescio, ch’o l’à de longo offeio occaxoin bossettistiche e folcloristiche, chì coscì o vëgne à ëse unna smersa de metafora do mondo uman destinou a-a mòrte e a-a dissoluçion.
Gh’é stæto chi, à propòxito de sto testo chì, o l’à parlou de «euggio da anatomista» (F. Brevini) freido e raçionale, ma l’intençion scimbòlica de l’autô a l’arresta ciæa into deuvio de scimilitudine (pan vellui de gexa), into retropensceo de òerte poule spia (çimitëio, dormitöio, mortöio), inte l’atmosfera da obitöio ch’a dà o ton à tutta a compoxiçion.
Se retreuva into Giannon, in accòrdio co-e conçeçioin letteräie de l’autô, de scingolare revixitaçioin in ciave «bassa» de di miti fondamentali de l’umanitæ: Odino, Teseo e Arianna, i personaggi de l’Iliade, Edipo, de vòtte mescciæ con di elementi træti da-o melodramma italian (Butterfly) e con di scenäi exòtichi (Conrad); no pe fâne unna parodia, ma pe sottoliniâ l’universalitæ de sti miti e fòscia o descazzimento de varsciue donde o ’é cheito o mondo moderno.
Da osservâ, anche inte sta poexia, o scingolare conçetto da sessualitæ ch’o l’à o Giannon, comme quello d’unna coæ de pösâse da-a vitta, ançi quello da fin da vitta, un atro nomme da mòrte.
[2] guercia: poula de zerbo pe indicâ i genitali da dònna, chì in ciæa relaçion co-a mutilaçion do protagonista.
[3] ch’o cammiña: traduçion approscimativa de Wanderer, tradiçionale appellativo de Odino.
Fiña di temmi filosòfichi e existençiali vëgnan trattæ da-o Giannon in recore à di termini e scimilitudine tiæ feua da-a vitta de tutti i giorni, commun à l’espeiensa che se presumme a l’appartëgne à chi parla tutti i giorni o «dialetto».
Ascì ben che o Giannon o se deciarava nemigo da poexia «lirica», tutti i mòddi o l’à scrito ascì quarche testo ch’o se peu fâ intrâ de seguo inte quella categoria.
Cesare Vivado (1925–1999)
Nasciuo à Imperia, do 1933 o l’è stramuou à Romma, dond’o l’à compio i studdi; cronista e nottista politico de Milano Sera, cappo de l’offiçio roman de L’Ora de Palermo, redattô de Italia Domani e de Tempo Presente, critico d’arte de l’Avanti!, insegnante de Istöia de l’Arte inte Academie de Belle Arte, alò de Napoli e dapeu de Romma, o l’é poeta conosciuo in Italia e à l’estrangeo.
O Vivado o l’é arrivou a-o deuvio da parlâ locale inta reçerca d’un mezzo esprescivo ch’o foïse desligou da ògni suggestion letteräia, inte l’ambito do clima neorealista ch’o caratterizzava i anni do seu exòrdio poetico.
L’idiòma elaboou da-o Vivado, o scrive o F. Toso[1], «o no respegia a parlâ portoriña, feua che inti aspeti ciù vistoxi da fonetica» e donca, «pròpio perché no localizzabile con preçixon, a responde à de exigense de speimentaçion e à un zeugo letteräio de finiscimo ordio».
[1] F. Toso, La letteratura ligure in genovese e nei dialetti locali, Le Mani, Recco, 2009 [trad. L. Guason].
Giöxeppe Cascinelli (1928–2017)
Nasciuo à Doçeo (IM), o l’é stæto un aguo studdioso di poeti liguri do Neuveçento e finiscimo critico letteräio: o l’à cuou tra l’atro l’ediçion di cartezzi Pascoli-Novaro, Ettore Serra-Titta Rosa, Boine-Novaro; da arregordâse ascì i seu studdi in sciô Aldo Capasso, in sce Giovanni Boine e i poeti de La Riviera Ligure, e anche l’ediçion de tutte e poexie do Mario Novaro.
Reservou e introverso, a seu euvia poetica ræa e preçiosa inta parlâ do paise ond’o l’ea nasciuo a se peu accostâ pöcassæ à quella do Doardo Firpo, pe-o stupô tòsto da figgeu che l’autô o l’esprimme de fronte a-o mondo da natua e a-o strixellâ da vitta, e a propenscion à transfiguâ o paisaggio intonou a-i stati d’animo.
De despægio da-o Firpo, into Cascinelli gh’é unna fermiscima fede into Segnô, chi caratterizza tutta a seu inspiaçion.
Se se confronta sto testo con A puira de F. Rostan, se peu osservâ che un stato d’animo in sostansa pægio o vëgne espresso inte un mòddo ben ben ciù scötrio e fonicamente studdiou.
Bruña Pedemonte (1963)
Originäia da Ponçeivia, gh’é arrestou un pittin da còcina de Cremen, e memöie da primmiscima infançia e o deuvio d’un zeneise – a dixe lê – un pö «grebano».
A l’é cresciua a-o Biscion, quartê che, con tutto ch’o l’à unna brutta sveuga, in realitæ o l’à un carattere paisan, into ben e into mâ.
A scrive poexie fin da figgetta.
A sente a scrittua comme unna neçescitæ, unna mainea pe padronezzâ ciù ben e emoscioin.
A seu primma poexia a l’é stæta scrita in zeneise, ma dapeu pe di anni a l’à scrito in italian.
Tutt’assemme a lengua «poæ» a l’é vegnua à pego e a l’à comensou torna à scrive inta seu «parlâ do cheu».
Pe do bello a no l’à piggiou in conscideaçion l’idea de scompartî con quarchidun quello che lê a ciamma un «exerçiçio solitäio» fin à quande, in caxon d’un librettin intitolou Ciæi de lunäio dond’a l’aiva cheuggeito e poexie do 2010, di cäi amixi no l’an convinta à desfiâ a seu contraietæ à arvîse a-o de feua.
Coscì a l’à pubricou inte quarche numeo d’unna revista cuâ da-a Biblioteca Lercari, Alba Letteraria ben ben de seu poexie e gh’an exibio l’opportunitæ d’avei unna rubrica intitolâ Spegetti Bleu in sciô «Secolo XIX» inta pagina «Parlo Ciæo».
O seu lenguaggio poetico o l’é essençiale, pittorico, evocativo.
Se porriæ azzonze ascì che fòscia l’autoa a l’à piggiou da-a seu fede buddista unna capaçitæ de fermâ e sensaçioin int’un momento sensa cangiamento, pe fâne matëia de meditaçion.
Da osservâ che e instanse femministe de fondo no se traduan chì coscì inte de pedante dissertaçioin soçiològiche, ma inte de imagine fresche, natuale, inmediæ, ma no scontæ; comme se ne vegnissan da unna çiviltæ anteindustriale e in fin di conti ottimistiche.
Andreiña Soâ (1956)
Nasciua à Ciavai, dòppo i studdi de raxonaia a s’é missa à cortivâ di importanti interesci pe-a lettua, a scrittua, e a pittua.
In ancheu a l’é Conseggê do Commun de Leivi con delega scheua/coltua e a l’é promotoa e Prescidente do Premmio Naçionale de Poexia in lengua italiaña e zeneise.
A l’é sòcia do Çentro Cultuale dialettale «O Castello de Ciavai», inta giuria do Premmio Internaçionale «Echi di Poesia Dialettale» (BN) patroçinou da l’UNESCO.
Da quarche anno a se dedica a-o studdio da lengua zeneise con particolâ attençion a-o recovio de poule stæte ascordæ.
A fa parte do Gruppo Zeneise che tutte e domeneghe o scrive unna pagina, Parlo Ciæo, in lengue locale in sciô cotidian «Il Secolo XIX».
A poexia zeneise da Andreiña Soâ a se inspia e ciù vòtte da di regòrdi e di stati d’animo ligæ a-o passou, che suscitan reflescioin e meditaçioin in sce l’ëse e in sciô destin uman.
Di numeroxi reconoscimenti ottegnui pe-a seu attivitæ letteräia arregordemmo sorvetutto o 1° Premio Marengo d’Oro a-o Concorso Letteraio Internaçionale «Ida Baruzzi Bertozzi» (Ciävai 2010), 1° Premio «Eridanos» (racconto dialettale, Gussola 2013), 1° premio poesia dialettale «G. Orengo» (Impëia 2016), 1° premio «O Leudo» (Sestri Levante 2016).
Inte l’ambito di progetti de l’Istituto di Istruzione Superiore Grottaminarda e L’Istituto Comprensivo «San Tommaso d’Aquino» (AV) a l’é stæta insignia Autoa de l’anno 2017 co-a presentaçion do racconto Lo schiocco del merlo.
De lê a l’à scrito a Erica Autelli, de l’Universcitæ de Innsbruck: «Inta seu poexia intesciua de cotidianitæven à neuo di squarsci de vitta; l’etæ de demoe, da zoentù, di affetti, ma sorvetutto o straluxe un intimo e patio amô pe-a seu region e pe-a seu mæña: unna “liguritudine” arreixâ in lê co-i seu coî, a serenitæ di bricchi de oive, a perlengueuia da natua e a bellessa de costee».
Roberto Benso (1939)
Nasciuo à Carreuxo, laureou in Sciense Econòmiche à l’Universcitæ di Studdi de Zena, e Offiçiâ di Arpin, o Benso o l’à travaggiou inti settoî Informatica e Organizzaçion Açiendale, scin a-i livelli direçionali.
Comme scrittô, o s’é interessou sorvetutto de istöia, arte, paisaggio agraio, de tære de Zena e de l’Otrazovo.
Autô d’unna quaranteña de pubricaçioin in volumme e pöcassæ settanta sazzi e monografie, pe ben ben de anni o l’à diretto a revista «In Novitate».
Do 2001 o l’é stæto tra i vinçitoî do premmio letteräio Ignazio Buffa, stæto bandio da l’Academia Urbense de Oâ; do 2013 gh’é stæto assegnou o «Premio Stampa» do Commun de Tasciaieu; do 2014 o l’é resultou tra i finalisti do «Premio Nazionale di Narrativa Alpina – Alpini sempre».
Tra o 2015 e o 2016 o l’à realizzou i documentäi filmæ San Marino, Insediamento dei Capitani Reggenti e La battaglia di Novi del 15 agosto 1799.
E poexie do Benso, scrite inta parlâ de Carreuxo, son accheuggeite inte E föe do ferguò (2023) e son stæte inspiæ da l’idea de contribuî de sarvâ a memöia e a coltua d’unna communitæ, che a-a giornâ d’ancheu a l’é tòsto scentâ; a-o de là de l’evidente interesse etnografico, no de ræo o Benso, con desgheugge o remescello di seu regòrdi, o l’arriva à unna vertadea intenscitæ lirica, da no trascuâ.
Ne pâ che e poexie do Benso seggian lì à demostrâ comme fiña inta mente ciù struttuâ da-a consuetudine co-a sciensa, co-a tecnica, e co-o pensceo raçionale, ch’o l’à informou tutta a seu vitta, o l’arreste de longo un ligammo con l’infançia e co-e reixe, ch’o no se peu mai mette areo da unna banda, ma à un çerto momento o domanda de vegnî feua, a-o scoverto.
[1] Inta tradiçion do paise, o canto da çivettoa o l’annonçiava a mòrte de unna persoña (nòtta de l’autô).
