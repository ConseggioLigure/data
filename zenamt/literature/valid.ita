Radici della lingua ligure
Della lingua ligure prima della conquista romana si sa poco o niente, quel poco lo si suppone dalla toponomastica – come la famosa desinenza in -asko/a di molti nomi di luogo, che starebbe a significare «casa» – e da qualche rara testimonianza di autori classici, come saliunka, «specie di valeriana», e sigynnai, «mercanti».
Nemmeno si può desumere molto dalle scritte – in caratteri derivati dall’etrusco – sulle statue-stele della Lunigiana, a parte qualche nome come, su di una di queste, la parola «Mezunemushus», al cui proposito sono state fatte molte ipotesi.
Invece, il primo documento dove si può notare la presenza di termini in volgare ligure, in un contesto latino, è il Testamento di Raimondo Pictenado del 1156, seguito dopo qualche anno dalla Dichiarazione di Paxia (1178-82) a Savona, due elenchi di oggetti in cui si riconoscono, sotto la forma latinizzante, i nomi liguri originari.
Già a quei tempi si possono osservare le caratteristiche di una grafia che sono continuate fino ad oggi; «x» per fricativa palatale sonora: rexentar mod. «ruxentâ», «ç» per la affricata palatale sorda: lençoles mod. «lençeu» e altre simili.
In seguito, bisogna attendere il 1269 per avere la prima attestazione di antico genovese in uno scritto pubblico, sulla lapide tombale dei due fratelli Simonetta e Percivalle Lercari, trovata nel 1873 a S. Giovanni di Pré, che adesso è possibile vedere nel Museo di S. Agostino, e che dice:
Dopo il testo latino che spiega chi è sepolto in quel luogo, viene un distico di senari rimati in genovese, destinato a suscitare la pietà del lettore, su di un tono quasi confidenziale.
Trovatore provenzale, fu il primo ad usare il genovese con intendimenti letterari, benchè parodistici e comici.
Il genovese di Raimbaut è misto di provenzalismi e non siamo neppure certi se egli sia mai stato a Genova, o se si sia basato su elementi riportati da qualcuno.
Nel Contrasto con la donna genovese, un giullare, che tenta di conquistare una donna, ne riceve delle secche ripulse.
Alle dichiarazioni d’amore, tutte in provenzale, la donna risponde picche e, dopo un lungo battibecco, la donna manda il poeta a quel paese: è la parodia della moda letteraria e di costume dell’amor cortese in voga a quei tempi, e i genovesi con la loro lingua aspra e la loro fama, già da allora, di gente dura e dai modi diretti, erano adatti per ironizzare un po’ sulle convenzioni poetiche raffinatissime delle norti nobiliari.
Alle profferte d’amore, la donna risponde così:
Questa canzone, scoperta nel 1951 da R. Giazotto, risale al 1269 (anche se vi sono alcuni problemi nella trascrizione del testo) e non solo testimonia l’esistenza di una produzione poetica in genovese di qualche anno precedente quella dell’Anonimo, ma è anche la prima canzone in genovese che conosciamo.
L’annotazione in fondo al testo ci dice inoltre che ve n’erano delle altre, di argomento amoroso, nella forma metrica dello strambotto, sorta di canto di grande diffusione in area italiana.
Di questo testo esiste una bellissima versione in musica, cantata da Roberta Alloisio e inserita nel suo album Lingua serpentina (2007).
Discorsi pubblici del XV secolo
Nel Quattrocento si diffondono sempre più gli usi ufficiali, o semiufficiali, del volgare genovese, che dureranno poi fino al secolo XVIII; le preposizioni, come quelle che portiamo ad esempio, venivano presentate al Consiglio degli Anziani da un Cancelliere, che molte volte dava prova di una capacità oratoria e di una eleganza formale, tali da conferire a questi appelli, rivolti al patriottismo e al senso civico, un certo interesse letterario.
Il genovese usato, se si tiene conto della grafia in parte toscanizzata, che maschera la vera pronuncia dell’oratore, sembra abbastanza schietto e puro: conseiar si legge «cunsegiar»; ge si legge «ghe»; jorni, «giurni»; pù, «ciü».
Giovanni Andrea Spinola (1625–1705)
Apparteneva a una illustre famiglia patrizia e fu, nel 1673, Governatore di Corsica, ambasciatore a Madrid nel 1678 e anche governatore di Savona nel 1692.
In contatto con molte accademie e letterati italiani, si considerava, come infatti era, l’inventore del melodramma per musica con delle parti in genovese; nelle sue opere, L’Ariodante ispirata all’Ariosto, L’Europa tratta dalla mitologia greca, e La perfidia fulminata da Sansone dalla Bibbia, scritte per essere musicate, introduce dei personaggi che cantano in genovese.
Come c’è da aspettarsi, appare la maschera del Caporale, che nei drammi dello Spinola presenta caratteristiche più positive, rispetto al personaggio già portato in scena dai suoi predecessori.
Forse per le mutate condizioni politiche, con una Repubblica ormai consizionata dalla politica spagnola, il Caporale sembra meno disposto a piegarsi di fronte ai potenti.
In questo monologo destinato ad essere cantato, il Caporale, a parte la sua bravura guerresca, vanta – cosa insolita – le sue capacità di cuoco, fra doppi sensi e allusioni non sempre facili da intendere.
Italo Mario Angeloni (1876–1957)
Insegnante di Lettere e poi di Storia dell’Arte nelle scuole superiori, giornalista, fotografo e ceramista, Angeloni trascorse la maggior parte della sua vita a Torino, dove fu vicino al movimento neofelibrista de «Ij Brandé» e non a caso la prefazione alla sua raccolta di versi genovesi fu scritta da Nino Costa, uno dei padri del rinnovamento della poesia piemontese.
In Angeloni, se si escludono alcune occasionali concessioni alle stanche convenzioni della poesia dialettale, si può osservare un moderato aggiornamento del linguaggio poetico; l’autore conosce la poesia a lui contemporanea italiana e straniera e ne tiene il debito conto.
Angeloni persegue in genovese una poetica di rinnovamento, alla costante ricerca di un livello «alto», non diversamente da quella del contemporaneo Edoardo Firpo, pur essendone del tutto indipendente.
Ma quella vena che nell’autodidatta Firpo traspare solo per folgorazioni rapide e rare in mezzo a molta zavorra, in Angeloni fluisce invece in modo più costante, tramite la più strutturata formazione culturale dell’Autore.
F. Toso riscontra nei suoi versi «procedimenti impressionistici chiaramente influenzati dagli sperimentalismi dell’epoca»,[1] e certamente Angeloni conferisce alle sue composizioni un taglio rapido, moderno, nervoso, sebbene scelte più audaci sul piano formale, come quelle propugnate dall’ermetismo o dal futurismo, restino lontane dai suoi orizzonti.
Fu anche storico e critico letterario e si ricorda in proposito un suo fortunato volume sulle Rime di Dino Frescobaldi, mentre una sua recensione molto severa de La via del rifugio (1907) sulle pagine del quotidiano Il Momento pare desse qualche dispiacere a Gozzano, con cui in seguito si riconciliò, dopo un incontro a Cornigliano, località scelta da ambedue per i bagni estivi; anzi, temi e movenze delle poesie di Angeloni, anch’egli lirico a fondo parnassiano, spesso ricordano proprio il poeta della Signorina Felicita.
Scrisse anche versi italiani e piemontesi.
[1] F. Toso, Letteratura genovese e ligure in genovese e nei dialetti locali, Le Mani, 2009.
Nella rappresentazione dei sentimenti, Angeloni usa sempre delicatezza e sensibilità; in questa poesia il rapporto platonico tra i due personaggi viene riassunto da una tenera e maliziosa metafora sessuale (senza rovinarti la collaretta).
Anche i temi favoriti di Angeloni sono spesso mutuati da Pascoli, dal simbolismo e dal decadentismo europei.
Questa «voce nella nebbia» carica di suggestioni mistico-religiose, e simile ad altre «voci», ad esempio pascoliane, può provenire in senso letterale dai monti di Crocefieschi, paesino dell’entroterra detto in genovese «a Croxe», ma anche, in modo indefinito e allusivo, dalla croce del Calvario, proprio come l’orto dove il poeta si trova inginocchiato potrebbe essere l’orto degli ulivi.
Ascolteremo più avanti un’altra voce nella nebbia, Dialogo into caligo, tra le liriche di Plinio Guidoni, senza esplicito riferimento alla religione, con maggiore consapevolezza postmoderna e minore immediatezza.
In questa poesia, come nelle due seguenti, uno dei temi preferiti di Angeloni, l’amore, trattato con la delicatezza che è propria di questo autore.
Anche in questo caso, elementi esterni traspongono su un piano fisico e materiale gli stati d’animo del poeta: la siepe cresciuta a dismisura nasconde nostalgie e ricordi, e anche la consapevolezza della morte della madre.
Le immagini, sempre fini ed eleganti, a sottolineare delicate sfumature di stati d’animo testimoniano in Angeloni l’adesione al gusto floreale e liberty del suo tempo.
Come in certa poesia barocca, gli oggetti esterni, anche quelli della vita di tutti i giorni, divengono testimoni e simbolo dei sentimenti e del tormento del poeta.
Il poemetto Balilla dedicato ai fatti del 1746, risente di una fondamentale ambiguità ideologica, in quanto gli avvenimenti, come usava al tempo in cui Angeloni scriveva, vengono riletti in chiave risorgimentale, tacendo il fatto che anche degli italiani, precisamente dei piemontesi, erano alleati agli invasori austriaci.
E tuttavia il patriottismo «genovese» appare evidente nell’Autore e si contende nel suo animo il primo posto con il patriottismo «italiano».
[2] Il comandante austriaco, all’incagliarsi del carro che trasportava un mortaio attraverso la zona di Piccapietra nel popolare sestiere di Portoria, ingiunse agli astanti di aiutare i soldati nelle operazioni necessarie a liberare l’affusto, e ciò senza alcun compenso, mentre minacciava bastonate qualora non avessero ottemperato alla richiesta; ciò fu all’origine della sollevazione popolare.
[3] Pavian: Paverano, località dove si trovava l’ospizio di mendicità.
[4] portolian: portoriano, del sestiere di Portoria; per sineddoche: «genovese».
[5] a Madonnetta: «celebre ancòna situata in Portoria» (N.d.A.).
Vincenzo Jacono (1887–1970)
Conosciutissimo autore sanremese, aveva creato il personaggio di Bigin Sciacastrasse, una lavandaia pettegola e dalla lingua che taglia e cuce, che in teatro e sui giornali scambiava battute fulminanti con il suo amico-nemico Mastr’Antò o Basté (inventato da Gin De Stefani).
Questi personaggi volevano rappresentare i sentimenti dei sanremaschi all’antica, conservatori e saggi, nemici di tutte le novità; non sembra che Jacono sia mai andato più in là della creazione di queste macchiette, che comunque incontravano completamente il gusto del pubblico dei suoi tempi.
Altro personaggio di sua invenzione fu Bacì Süssatapi, che gli servì per narrare a modo suo la storia di Sanremo.
Il vecchio Bacì narra a modo suo la storia di Sanremo, davanti a un capannello di amici che lo ascoltano con interesse.
In corsivo il commento di uno di loro.
Bigin vorrebbe essere la vera popolana sanremese ed esprime quelli che secondo l’autore sono i sentimenti del popolo di fronte ai cambiamenti della società moderna.
Come accade spesso, una parola («stupin») diviene il simbolo del cambiamento dei costumi.
Plinio Guidoni (1922–1994)
Si può dire che Guidoni è stato uno dei pochissimi autori in ligure, che siano riusciti ad attirare l’attenzione della critica italiana[1][2].
Funzionario di banca, visse a lungo a Roma, dove collaborò in varie occasioni con il poeta-editore Mario Dell’Arco ed entrò in contatto con ambienti culturali assai diversi, che senz’altro giocarono un qualche ruolo nell’allontanarlo dai condizionamenti dell’intellettualità genovese, così chiusa e provinciale.
Questo scrittore e studioso della letteratura in ligure, che accettava solo malvolentieri e per motivi cronologici la definizione di «neodialettale», aveva iniziato la sua attività letteraria negli anni Sessanta, collaborando alle trasmissioni regionali della RAI, per le quali compose numerosi atti unici in genovese, mostrando già fin da allora una netta propensione ad uscire dagli schemi del teatro «dialettale» che l’avrebbe più tardi condotto a scrivere i drammi più maturi, come O blòcco e Briscola.
Nello stesso tempo, la sua opera poetica andava distaccandosi sia dall’imitazione firpiana, sia dalla poesia soprattutto comica ancora in voga a quei tempi, avvicinandosi piuttosto a una poesia di denuncia sociale, che doveva qualcosa al Pavese di Lavorare stanca; un autore che, senza parere, accompagna Guidoni fino alle sue ultime pagine, come quando evoca il destino dell’agave che «dritta nel sole, / quando fiorisce muore, / muore d’amore».
Tanto la produzione teatrale, come le poesie di Guidoni, si caricano a poco a poco di simboli e di allusioni a una verità che sta al di là del mondo sensibile, finché prende il sopravvento quella che lui chiamava “fantasia”; sottilissime immagini e figurazioni enigmatiche, che ci invitano a meditare su di un’altra realtà, parallela alla nostra, figurazioni dove ciò che viene taciuto è quasi più importante di ciò che viene detto, poiché allude a tutte le cose che non si potranno mai dire a parole.
[1] M. Chiesa, G. Tesio, Le parole di legno.
Poesia in dialetto del ’900 italiano, Milano, 1984.
[2] F. Brevini, Le parole perdute, Milano, 1990.
La raccolta Sette corali presenta sette componimenti ispirati all’ascolto di altrettante corali di Bach.
La prima raccolta di Guidoni presentava vari collegamenti con la storia secolare di Genova, ma già in un’ottica trasfigurante e simbolica.
Nell’opera di Guidoni torna spesso il ricordo della guerra e della deportazione in Germania.
A volte Guidoni si ispira alle arti figurativa; qui a L’urlo di Munch.
Altri ricordi di guerra, nello scenario delle Cinque Terre.
In queste due poesie inedite, inviate al concorso «Lauro d’Oro» 1975, ma escluse dalle successive raccolte, si può notare un Guidoni ancora legato in parte alla tradizione genovese di poesia sociale, composta in un linguaggio narrativo/discorsivo.
Anche in questo «Dialogo», si allude ad una realtà «altra», segreta o velata; a chi parla il poeta?
E di che cosa?
A Dio?
Ad un suo caro scomparso?
Tutte le domande restano in sospeso e ci rimandano ad un altrove.
Forse l’importante non è ciò che si saranno detti, e chi ha parlato, ma l’atto stesso di porsi la domanda.
[3] piccola barca da pescatori.
Il richiamo ad una vita priva di compromessi e più degna di essere vissuta, contapposta al grigiore dell’esistenza quotidiana, è un altro dei temi favoriti della poesia di Guidoni.
Nei suoi originali drammi Plinio Guidoni riprende cadenze e stilemi del teatro dell’assurdo, da Ionesco, a Beckett, a Pinter, adattandoli a luoghi e personaggi tipicamente liguri, in un impasto straordinariamente riuscito, in cui predominano l’angoscia, il dubbio, e la mistica attesa di qualcosa che verrà.
Bisogna riconoscere a Guidoni l’essere andato avanti per la sua strada, in mezzo a incomprensioni da parte dei cultori tradizionalisti, così come dell’ambiente accademico, i quali – con ben poche eccezioni – non capivano la novità del suo linguaggio e delle sue creazioni, che andavano verso un genovese come lingua «totale».
A partire da O Blòcco, con cui vinse il Premio «Anna Caroli» nel 1985, Guidoni si allontana sempre più dal solito teatro in genovese, e nelle sue opere, con un gioco di frasi fatte, luoghi comuni, avvenimenti incomprensibili, senso di angoscia, i personaggi si afferrano disperati a una parvenza di normalità, che non potranno mai più raggiungere, finché non si compirà il loro destino.
Andrea Capano (1953)
Insegnante di francese nelle scuole superiori, ha pubblicato diverse sillogi di poesia, tra cui ricordiamo A sgavàudura e u dagliu (1986) e Teragnae (1987).
Poeta dell’inutilità dell’esistere, Capano non lesina duri attacchi all’odierno sistema di vita, falso e consumistico.
Lontano dal felibrismo de A barma grande, il ventimigliese di Capano è principalmente espressione della solitudine esistenziale dell’autore.
Franco D’Imporzano (1940-2019)
Era un impiegato di banca, ma ha dedicato anche gran parte della sua vita allo studio e alla valorizzazione della parlata sanremasca; autore e attore teatrale, ha fatto rappresentare dalla Compagnia Stabile «Città di Sanremo» le commedie L’umbra de Cleupatra (1971) e E bügne du sciù Steva (1974), in collaborazione con Nini Sappia A s’ciürma do Tricche-Tracche.
Di poesia ha pubblicato: Deixe süneti aragiai e trei puemeti stravaganti (1979), Vedri d’aiga durse (1992) e A veja magìgura (1999).
Come poeta, D’Imporzano si è fatto notare, nella sua prima pubblicazione, per l’impegno sociale e satirico contro la situazione di degrado della società del suo tempo, mentre nel suo secondo libro ha dato voce ad una vena più schiettamente lirica, originale e persuasiva.
Marco Carbone (1966)
Nato a Genova, Carbone definisce sé stesso «poeta di strada, musico autodidatta, fabbricante di tamburi».
Veterano della scena reggae italiana, da circa venticinque anni si muove nell’ambito genovese, autoproducendo piccole raccolte di versi e «Januaican music», sua personale reinvenzione e ri/creazione della musica giamaicana in un contesto genovese.
Carbone ci racconta una realtà dove «si inseguono suoni simili di lingue diverse, nascono nuove parole dalla contaminazione e dal mescolarsi di diverse etnie e culture, tutte alla ricerca di una via d’uscita da questo sistema vigente che detta regole assurde per preservare i privilegi di pochi a scapito del benessere di molti… il genovese, che per secoli ha fatto sue parole delle varie lingue del mediterraneo che ha incontrato o con le quali si è scontrato nel corso della storia, si mescola in questo mondo globale con la cultura giamaicana e i suoni del reggae in un mix teorizzato per certi versi anche dal movimento della Creolité, che tende alla valorizzazione del kréyol come nuova cultura a sé stante, crogiuolo di varie culture e tradizioni, che proprio nei Caraibi hanno trovato uno strano modo per mescolarsi…».
E aggiunge ancora: «Allora, porte aperte alle contaminazioni, che per le lingue è il solo modo per restare vive…».
E aggiunge ancora: «Allora, porte aperte alle contaminazioni, che per le lingue è il solo modo per restare vive…».
Qui il dio Ogun (il fiume Niger) viene identificato, nel rito sincretico brasiliano dell’Umbanda, con San Giorgio, il tradizionale santo protettore dei genovesi uccisore del drago, come colui che riporterà fra di noi l’ordine e una qualche forma di giustizia sociale.
In Carbone è evidente un’ansia millenaristica e religiosa di giustizia, espressa di frequente anche per mezzo di citazioni testuali dalla Scrittura, curiosamente miste a proverbi, detti popolari, espressioni tipiche del genovese.
[1] «o droghê o se mangia o succao e o caigâ o va co-e scarpe rotte»: sono modi proverbiali genovesi, ad indicare situazioni in cui chi lavora non riesce a rifarsi della sua fatica o dei suoi sforzi, non riuscendo neppure a provvedere a sé stesso.
In molti casi con Carbone ci troviamo di fronte a una poesia «di servizio», in cui l’urgenza di denun ciare le ingiustizie del sistema capitalista e globalista sopravanza ogni altra considerazione.
Arditi accostamenti e invenzioni di parole, inconsuete associazioni di idee in stile surrealista, sono caratteristici della poesia di Carbone.
[2] «arröba dub»: da «Inna rub-a dub, stile di reggae con molte percussioni.
[3] Blackheart man è un album (pietra miliare del reggae) di Bunny Wailer del 1976.
Maria Pia Viale (1958)
Nata a Vallebona (IM), coltivatrice diretta, si è occupata di storia del territorio imperiese per il settore agricolo.
Ha scritto Un viaggio chiamato ginestra.
Breve storia della floricoltura di Vallebona (2007).
Per Ames e Cia ha pubblicato Le radici di un percorso.
L’associazionismo agricolo nella provincia di Imperia (2009) e la rivista l’Agricoltura ligure (2010).
Cultrice del dialetto, è attiva da anni per organizzare il Premio di Poesia Dialettale Intemelio «U Giacuré» a Vallebona e presiede la giuria del Concorso di poesia dialettale Giannino Orengo a Dolceacqua.
Dal novembre 2013 pubblica ogni giorno sul blog U paise (www.upaise.blogspot.it) una poesia in vernacolo, includendo tutto il territorio ligure e la zona delle Alpi marittime, dando vita ad un interessante archivio web.
Le sue poesie sono inedite in volume.
[1] Sant’Ampelio è il patrono di Bordighera.
Alessandro Guasoni (1958)
Nato a Genova Voltri nel 1958, dal 1973 scrive in genovese poesie, racconti, teatro e saggi.
Secondo F. Toso, «da un paesaggio costruito con immagini incisive, alla Sileri, prende spunto una meditazione a carattere pessimistico, centrata sul tema della solitudine e della precarietà esistenziale».
Con il passare degli anni, alle meditazioni di Guasoni si sono aggiunti elementi tratti dalla filosofia e dall’esoterismo, ma la sua lirica vuol essere basata su valori esclusivamente formali, sul suono della parola, e sul segreto che la parola nasconde, dando per scontato che il mondo non è quello che ci appare dall’esterno, ma la parola è quella che ce lo può svelare, almeno in parte.
Guasoni pensa che una poesia possa essere valida anche senza un contenuto preciso e che il suo valore sia già nella perfezione evocativa dell’immagine e del suono; la forma è dunque già il contenuto, ed altri significati le possono essere attribuiti dal lettore o dal poeta stesso, a seconda dell’eco che il testo ridesta in loro internamente.
La stessa cosa si può dire dei racconti che Guasoni ha scritto; formalmente racconti del fantastico o filosofici, sono stati pensati per smuovere ricordi e sentimenti che cambiano da una persona all’altra, ma sempre rimanendo attenti ai valori formali del testo, che ne costituiscono l’autentico contenuto.
La fontana di questa poesia segna un tempo immobile nella perfezione del ricordo, un tempo che torna sempre su sé stesso, ciclico, che viene dal Dio e al Dio ritorna.
Rime e alliterazioni accompagnano i concetti per seguirne la musica.
Il vizio apre l’immutabilità del corpo, ci dà l’assaggio d’una eternità alla rovescia, foss’anche quella della perdizione; ci rende immortali risucchiandoci nel piacere e seguirlo rende l’attimo eterno in un eterno ripetersi.
La bellezza di una pianta è destinata a noi e a nessun altro e perciò la sua vita, il sole che la riscalda, sono dentro di noi e da noi dipendono.
Il soggetto che guarda e sente è la vera ragione d’essere della pianta e di tutta la natura e la contiene.
La potenza del verso richiama la potenza dell’essere nella nostra coscienza, in una sintesi alchemica.
Nelle sue ultime poesie, il pensiero di Guasoni si concentra sul tempo ciclico, il solo che possa mettere alle corde la morte, nel suo perenne tornare alla fonte della coscienza, dove non occupa alcuno spazio, e tuttavia è reale.
Viene lasciata la numerazione corrispondente alla silloge originale.
In questi versi, Guasoni cerca di esprimere i suoi concetti in immagini sempre più concentrate e sintetiche, al limite dell’afasia, facendole urtare una con l’altra per farne sgorgare scintille, che possano illuminare la verità dell’essere.
Danila Olivieri (1955)
È presidente del Salotto Letterario «Pen(n)isola San Marco» di Sestri Levante e membro di giuria del Premio Internazionale di Poesia e Narrativa Giovanni Descalzo.
Ha esordito con la silloge di versi in lingua: Sole di scirocco (Montedit), vincitrice del Premio Internazionale Città di Monza 2002; sono seguite le raccolte premio edite da Montedit Voli nel profondo, (vincitrice del Premio Nazionale Francesco Moro, Pavia 2003); I giorni della merla, (vincitrice del Premio Internazionale Città di Monza 2006); Le parole del vento, (Premio Internazionale Città di Monza 2011); Il mio raccolto canto, (Premio Nazionale Città di Melegnano 2012).
Nella collana dei Ciottoli, quaderni di cultura legati al territorio di Trigoso, ha pubblicato due sillogi contenenti poesie sia in genovese che in italiano: Stella cometa à Tregosa e Dritto e Reverso.
Circa la sua scelta di scrivere in genovese dice: «Ho cominciato a scrivere in zeneise perché certi ricordi legati all’infanziae alle persone che ne hanno fatto parte mi piaceva esprimerli nella mia lingua del cuore e degli affetti.
Fino a pochi anni fa ho parlato il dialetto in casa con mio padre che èmancato a 94 anni».
Di lei ha scritto Mario Dentone: «Sono molte le composizioni in genovese della Olivieri,e tutte serbano quel piccolo mondo della vita stessa dell’autrice, e ogni angolo di mare o di bosco, casa e giardino, nella poesia si fa un po’ come la siepe leopardiana, piccola cosa che però svela l’infinito, che è dato dai ricordi senza orizzonte, dove tuffarsi con la felicità ritrovata in ogni verso, anche negli attimi tristi, di dolore e nostalgia, perché la poesia è consolazione…».
E Francesco Mario Rossi: «I versi di Danila Olivieri, in lingua genovese, hanno tutta la peculiarità della vera poesia.
Se li traduciamo in lingua italiana diventano qualcosa d’altro, più freddo, distaccato e senza la melodia del suono naturale… Così [in genovese] nascono assonanze, allitterazioni, rime con una musicalità che ha il sapore “di una volta”, riproducente i suoni e il profumo del mare, lo sbattere dell’onda e il soffio del vento».
