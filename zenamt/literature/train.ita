Antologia della letteratura ligure
Il Conseggio mette a disposizione degli utenti un’antologia della letteratura in lingua ligure, realizzata da Alessandro Guasoni su nostra commissione.
Il lettore potrà farsi un’idea della progressiva evoluzione della letteratura genovese e ligure nel corso dei secoli, sia dal punto di vista linguistico, sia da quello dei contenuti: dalla poesia epico-civile dell’Anonimo o di Foglietta, all’ispirazione barocca e gongorista di Cavalli, dalla poesia comica di Piaggio, alla lirica di stampo paesaggistico-intimista di Firpo, tutte le tendenze sono presentate, definendo l’immagine di una letteratura complessa e ancora oggi di piacevole lettura.
L’opera è distribuita con la licenza libera CC BY-ND 4.0.
Gli estratti sono di proprietà dei rispettivi autori e sono pubblicati a scopo didattico e di critica letteraria, senza fini di lucro.
XII–XIII secolo
Nei secoli dodicesimo e tredicesimo gli scritti letterari, così come quelli d’uso ufficiale, sono ancora tutti in latino, che a quei tempi era la lingua delle persone colte.
In latino sono gli Annali del Caffaro, con il resoconto di come fu sventata la minaccia di Federico Barbarossa; è in latino la Chronica civitatis ianuensis di Iacopo da Varagine, che ci riporta alle vittorie della Meloria (1284) contro i Pisani e de laiazzo (1294), contro i Veneziani; e così dello stesso Iacopo, la Legenda aurea, con le sue vite di santi, spesso meravigliose e folte di prodigi.
Sono importanti, poi, i poeti d’espressione provenzale: come in altri luoghi d’Italia, la seconda lingua di cultura dopo il latino, a Genova è quella dei trovatori; tra i quali ricordiamo, poiché nati a Genova, Lanfranco Cigala, Bonifacio Calvo, Luchetto Gattilusio; e verso la fine del secolo XII è proprio un provenzale, Raimbaut de Vaqueiras, ad usare per primo il genovese in un contesto letterario – ma per scherzo – nel suo Contrasto con la donna genovese.
Del 1259 è la prima iscrizione in genovese su di una pietra tombale, mentre è da far risalire al 1269 un Canto di Crociata, che è la prima testimonianza di un uso letterario autonomo.
Il volgare genovese si afferma pienamente solo con l’opera dell’Anonimo genovese, vissuto tra la fine del XIII e l’inizio di quello seguente, il primo dei nostri poeti, animato da una grande passione politica e civile, oltre che religiosa.
XIV–XV secolo
Nei secoli quattordicesimo e quindicesimo, sebbene siano tempi di lotte intestine e di soggezione alle dominazioni straniere, alla Francia o a Milano, il genovese è sempre più usato nelle scritture private e nei documenti ufficiali, mentre cresce e si diffonde anche una produzione di testi a tema religioso, per lo più tradotti dal francese, o dal latino per tramire del francese, come le Questioim de Boecio, che sono una versione genovese del De consolatione philosophiae, dalla traduzione francese di Jean de Meung.
Si diffonde anche una produzione laudistica, basata su modelli centro-italiani, a volte con qualche caratteristica autonoma e annoveriamo in questa letteratura morale-didascalica il tratao de li VII pecai mortali di Gerolamo da Bavari; fra questi scritti agiografici ricordiamo anche quelli di Luca Paterio, e altri anonimi come l’autore dell’Istoria de lo complimento de lo mondo e Croniche e overe de papi e imperaoi, dove tra l’altro troviamo le storie del mago Merlino e di Re Artù, adattamento dalla «materia di Bretagna» e la vita di Carlo Magno, ciò che è arrivato fra noi del «ciclo carolingio».
Tra le vite dei santi spiccano i Miraculi de la biâ vergem sancta Maria, dove l’autore anonimo inserisce digressioni narrative che sfociano a volte nel racconto del mistero e dell’orrore.
Degno di nota il De Barllam et Jossaffà, versione cristianizzata della vita del Buddha e tra gli altri trattati agiografici e morali si rammenta Lo libero de frai Gillio, traduzione dei Dicta Beati Aegidii, attribuito ad un compagno di S. Francesco e la Via de lo Paraiso con i consigli alle donne per essere delle brave mogli.
Appare il primo autore savonese di cui si abbia notizia: Alerame Traversagni, con la sua volgarizzazione della Legenda de Sancta Elizabeth del 1455.
In genovese è la lettera e relazione di Biagio Assereto sulla battaglia di Ponza (1435), quando Genova era sottoposta alla signoria milanese.
Nella seconda metà del ’400 gli scritti genovesi mostrano una progressiva decadenza della lingua, gradualmente insidiata dai progressi di un italiano locale, sempre più toscanizzante, a causa della sempre maggiore fama della letteratura italiana.
Nel 1473 fa la sua apparizione il primo calendario in genovese, intitolato La raxone de la Pasca, che è altresì il primo testo a stampa pubblicato in Liguria.
XVI secolo
Il sedicesimo secolo è quello dominato politicamente dalla figura di Andrea Doria, e letterariamente dalla «riforma» del Foglietta, contro la toscanizzazione ormai prevalente, che si può osservare in varie canzoni a sostegno ora di una signoria, ora di un’altra, mentre la Liguria passa di mano da una potenza all’altra, con conseguenti rivolte, massacri e invasioni, come nella Opera e lamento de Zena che tracta de la guerra et del saccho dato per gli Spagnoli (1522).
Dal rimescolo di carte uscirà vincente il Doria, con la sua astuta tattica di alleanze e la sua riforma dello Stato, mentre in letteratura il Foglietta restaura una lingua moderatamente arcaizzante, che vuole restituire al genovese una sua relativa autonomia ed assume perciò una valenza politica.
I poeti in genovese del Cinquecento degni di nota ci sono stati tramandati per mezzo della raccolta Rime diverse in lengua zeneize, più volte ristampata, nel corso del secolo, e dopo il Foglietta, poeta sia lirico sia d’ispirazione sociale e politica, vengono Barnaba Cigala Casero, Benedetto Schenone e un poeta d’identità incerta, tutti in varia misura petrarchisti, ma il Cigala fu anche l’iniziatore dell’usanza degli encomi in versi per l’elezione dei Dogi.
Si rammentano anche Vincenzo Dartona, traduttore del primo canto del Furioso e Bernardo Castelletto.
In fatto di prosa, di fronte all’avanzata del Toscano, continuano certi usi ufficiali, come i discorsi del Doge Matteo Senarega, in occasione della fine del suo mandato e per salutare il principe Gio. Andrea Doria, al suo ritorno con la flotta.
XVII secolo
Quello che è stato chiamato «siglo de los genoveses» a causa delle enormi ricchezze accumulate dalle famiglie patrizie e delle splendore dei palazzi, vede nella letteratura ligure il trionfo del barocco e del concettismo; i nomi da ricordare sono Giuliano Rossi, Pantaleo Grimaldi Murassana, Gio. Francesco Baffico, Fulgenzio Baldani, Pier Giuseppe Giustiniani e altri, ma soprattutto Gian Giacomo Cavalli, che acclimatò in Liguria le contemporanee esperienze europee del culteranesimo, con un padrino d’eccezione nelle alte sfere della letteratura italiana, il savonese Gabriello Chiabrera.
Il teatro conosce nella Genova del Seicento un grande sviluppo; dall’incontro del mondo della Commedia dell’Arte con quello del teatro accademico nascono dei copioni in genovese, o con parti in genovese, e si parla perciò di commedie plurilingui.
La difficoltà di comprensione e la scarsa popolarità del tipo ligure rendevano però necessario tradurre le parti in genovese, o sopprimerle, quando gli attori lavoravano fuori dalla Liguria.
Tra questi autori di teatro, ricordiamo Anton Giulio Brignole Sale, Francesco Maria Marini, Giovanni Andrea Spinola, Pier Giovanni Capriata, Giovanni Agostino Pollinari.
Nella seconda metà del secolo inizia una lenta decadenza politico/economica; tra complotti piemontesi per impadronirsi della Repubblica, l’accresciuta influenza della Francia ed altri fattori, dell’indipendenza e della cultura genovesi resta sempre meno; l’opera di Carlo Andrea Castagnola, in cui si tratta del bombardamento di Genova da parte della flotta francese e dell’orgoglioso stoicismo della città nel subirlo, costituisce una momentanea ripresa di temi patriottici e civili.
In Riviera appaiono i primi poeti in ligure, benché con intenti solamente burleschi, Stefano Rossi di Taggia e Paolo Agostino Orengo di Ventimiglia.
XVIII secolo
Ai fatti del 1746 segue una forte ripresa della poesia civile e patriottica, con una buona parte dell’opera di Stefano De Franchi che è dedicata alla sollevazione contro gli austriaci e al gesto di Balilla; altri autori degni di nota che hanno trattato l’argomento furono i verseggiatori anonimi del Trionfo dro popolo zeneise e della Libeaçion de Zena; e soprattutto Gaetano Gallino, con la sua Cadeña Zeneise.
Nel frattempo, fin da inizio secolo, avevano iniziato a fare la loro comparsa nelle Riviere e nell’entroterra alcuni poeti che si esprimono nelle parlate locali, come Luca Maria Capponi di Triora, Gian Lorenzo Federico Gavotti del Sassello, Luciano Rossi di Campoligure.
Il settecento è anche il secolo della traduzione in genovese della Gerusalemme Liberata del Tasso, un’operazione condotta a termine da un pool di letterati, diretti dal De Franchi.
Altri poeti degni di nota, dopo il De Franchi, sono Ambrogio Conti ed altri anonimi, raccolti in un manoscritto conservato nella biblioteca della Società Economica di Chiavari, il Canto Unico, oppure in fogli volanti che frequentemente celebrano fatti di cronaca, come le vittorie della marineria ligure, sul tipo della poesia di Toralbo Armonico sul capitano Maglione.
Con l’arrivo di Napoleone e la fine della Repubblica Oligarchica, appaiono dei poeti popolari, o presunti tali, che, sotto pseudonimi, cantano le lodi del nuovo corso politico; Ricordiamo il «Cittadino Piceda» e «Baciccia Degradao», un Antonio Durazzo immagina un Dialogo tra due patrizi, imprigionati provvisoriamente nella Sala del Minor consiglio, i quali ancora non riescono a rendersi conto che il loro potere è finito.
Il poeta Antonio Pescetto, invece, genovese ma vissuto a Savona, dopo aver cantato la nobiltà cittadina, si dedicherà, dopo la Rivoluzione, a celebrare la Repubblica Democratica e le feste patriottiche, salvo poi, con l’annessione al Piemonte, cantare le lodi del Governatore savoiardo.
XIX secolo
È il secolo dell’annessione al Piemonte, dopo il Congresso di Vienna (1815), non troppo gradita ai Liguri, e poi del Risorgimento italiano; inizia con l’opera di Martino Piaggio, il celebre autore del Lunario del Signor Regina, moderato e prudentissimo cantore della borghesia, che non manca però di un poco di satira sociale e di una ingenua fiducia nel progresso.
Perduta l’autonomia politica, la letteratura genovese decade a poco a poco verso il folclorismo, la poesia comica, un populismo di maniera, con momentanei ritorni verso la tradizione seria.
Nel 1835, ignoti nemici dell’assolutismo monarchico, recuperano una parodia teatrale dal Metastasio, Achille in Sciro, già rappresentata alla fine del secolo precedente contro l’oligarchia, e opportunamente attualizzata.
Tra gli autori di lunari, da ricordare Stefano Parodi, ancor più reazionario del Piaggio; mentre tra i continuatori dell’almanacco reginiano, ma di idee liberali, c’è Giovanni Casaccia, compilatore altresì di un famoso vocabolario genovese-italiano; Luigi Doria, Luigi Domenico Farina, Giambattista Vigo, Andrea Pollano.
Un altro autore di almanacchi degno di nota è il prete liberale Luigi Pedevilla, che molti anni porta avanti il Lunaio do Sciô Tocca.
Tra gli autori di teatro si ricordano Federico Alizeri e Luigi Persoglio.
Anche Savona conosce il fenomeno della pubblicistica lunaristica con O Canocciale de Savoña e O microscopio e telescopio: tra i suoi poeti: Francesco Rocchino, Francesco Pizzorno, Andrea Rocca, Agostino Bruno, Filippo Noberasco padre e figlio, Francesco Marengo.
Tra gli autori di stampo risorgimentale, ricordiamo poi a Genova Luigi Stallo, che nel 1853 scrive una Vixon d’un emigrou italian (visione d’un emigrato italiano), ardente di spirito patriottico e mazziniano; tra i poeti comici che si ritrovano sulle colonne della rivista O Successo, invece, ricordiamo Pietro Galliano e Aurelio Capponi.
Nella seconda metà del secolo, si sviluppa anche una vasta produzione di prosa giornalistica, e su periodici come O Balilla e O Stafî trovano spazio inchieste e resoconti, romanzi storici come altri ispirati all’attualità, opere di Edoardo Michele Chiozza e Giuseppe Poggi.
Il poeta considerato comunemente il più rappresentativo del secondo Ottocento è però Nicolò Bacigalupo, con cui la letteratura in genovese vira decisamente verso il comico e la parodia, nell’accettazione del suo ruolo subordinato alla letteratura italiana, anche in ambito teatrale: Bacigalupo è infatti l’autore delle prime e più famose commedie di Govi.
XX secolo
Nel secolo XX si riscontra una produzione di poesia in ligure addirittura esagerata. Nel miscuglio di usanze, persone e mentalità dovuto alle due guerre mondiali, lo sviluppo imprevedibile dei mezzi di comunicazione e di trasporto, l’espansione dei commerci e dell’economia su scala globale, le parlate e le lingue locali come il ligure regrediscono come mai in precedenza, tanto da provocare in molti una sindrome da cultura in pericolo e causare così per reazione una ripresa, sia degli studi filologici sull’argomento, sia della produzione in prosa e in poesia.
Tra gli autori novecentisti, ma ancora legati per tanti aspetti all’Ottocento, bisogna ricordare Carlo Malinverni, Federico Gazzo, Alessandro Monti; continua la produzione comica e bozzettistica con Aldo Acquarone, Giambattista Rapallo (Baciccia); in una via di mezzo il tipografo anarchico savonese Giuseppe Cava, i genovesi Ettore Chiappe, Augusto Tessada, Filippo Angelo Castello, Marino Merello, Nora Massa; verso un parziale rinnovamente Italo Mario Angeloni, Francesco Puppo, Alfredo Gismondi, Carlo Domingo Adamoli, Alberto Boccaleone, Pietro Lombardo e G. B. Costa, Luigi Poggi; nel 1930 il giornalista Arturo Salucci pubblica un’antologia tutta di sonetti in genovese, dove si possono trovare tracce della produzione di autori peraltro sconosciuti, a volte interessanti.
Autori legati, per un verso o per l’altro, al teatro goviano sono stati Emerico Valentinetti, Ugo Palmerini, Sabatino Lopez; mentre altri vi rimasero estranei, come Emilio Del Maestro, Luigi Anselmi, Oliviero Olivari, Emilio Tixi, Norberto Sopranzi.
Un singolare esperimento è quello dell’opera lirica Scheuggio Campaña, per i versi di Aldo Martinelli, Emanuele Canesi e Giovanni Monleone.
Il poeta più significativo della prima metà del Novecento rimane Edoardo Firpo, benché il suo primato sia a volte messo in discussione.
Nel frattempo, la produzione nelle altre parlate liguri ha conosciuto una certa espansione, con le opere di Filippo Rostan, ventemigliese, Luigi Notari, monegasco, Marcel Firpo, mentonasco, Gin De Stefani e Vincenzo Jacono, sanremesi, tutti presentati sulle pagine della rivista neofelibrista A Barma Grande.
Tra gli spezzini bisogna nominare Ubaldo Mazzini, tra i poeti dell’Oltregiogo Ettore Zunino e Angelo Daglio, tra gli alassini Ettore Morteo, a Ovada Colombo Gajone.
Nel secondo dopoguerra, a una ripresa di tematiche civili, testimoniata dai libretti relativi al concorso Lauro d’Oro, si aggiunge il movimento di imitatori del Firpo, portati a pensare che l’unico poeta lirico della poesia genovese fosse lui e qualcuno ha avuto anche esiti interessanti, quasi superiori a quelli del maestro, come Sandro Patrone e Vito Elio Petrucci; sulla stessa linea Roberto Della Vedova, Antonio Canepa, Flora Mancini, Luigi Cornetto.
Altri poeti lirici, estranei alla linea firpiana, sono stati Guido Nilsen, Silvio Opisso, Rita Cuneo, la savonese Rosita Del Buono, Mario Lertora, Piero Bozzo.
Negli anni settanta, con il maggiore interesse a livello nazionale per le letterature in «dialetto», anche in Liguria si può osservare un fiorire di poeti di varia ispirazione, come Giuliano Balestreri, Sergio Sileri, Angelo De Ferrari, Ernesto Pisani, Emma Midolo, Jean Aicardi, Pia Bandini, Giovanni Ghione, Giorgio Grassi, Rodolfo Badarello, Mario Accornero, Armando Giorgi, Luciano Caprile; tra i più significativi nomi, usciti tra gli anni ‘60 e ‘80, Plinio Guidoni, attivo anche come drammaturgo, e Roberto Giannoni, tutti e due impegnati in una profonda trasformazione della letteratura in genovese e conosciuti a livello nazionale.
In fatto di poesia rivierasca, da ricordare Cesare Vivaldi, di Imperia, partito dal neorealismo del secondo dopoguerra per arrivare alla liricità dei tempi odierni; Giuseppe Cassinelli di Dolcedo, Pietro Baccino di Giusvalla, Renzo Villa, Andrea Capano e Dionisio Bono di Ventimiglia, Franco D’Imporzano di Sanremo, Eugenio Giovando, Eugenio Lubrano e Renzo Fregoso de la Spezia, Paolo Bertolani della Serra di Lerici, Livio Gianolla di Arcola, Bruno Rombi di Calasetta, Maria Pia Viale di Vallebona, Natalino Trincheri, Carlo Costa di Chiavari.
Anche la prosa ha conosciuto un certo sviluppo, a partire dai racconti e aneddoti di Guido Pastor di Buggio, fino ai racconti e le fiabe sestresi di Elsa Pastorino Alloisio, agli altri aneddoti a tema quotidiano raccolti da Maria Terrile Vietz.
Il teatro ha avuto i suoi autori, rivelati dal premio Anna Caroli, tra i quali spicca il già nominato Plinio Guidoni, e altri come Enrico Scaravelli, Gianni Poli, Enrico Berio.
XXI secolo
Il nuovo secolo si è già consumato per un quarto ed è iniziato con la sparizione di alcuni dei nomi più significativi del secolo precedente, come Petrucci, Patrone, Giannoni.
Altri autori, che erano emersi poco dopo, hanno portato alle estreme conseguenze le premesse della loro poetica, e sono stati Fiorenzo Toso, Alessandro Guasoni, Daniele D. Caviglia; in questi ultimi anni hanno trovato un loro spazio anche Bruna Pedemonte, Andreina Solari, Danila Olivieri, Anselmo Roveda, Enrica Arvigo, il cantante reggae e «poeta di strada» Marco Carbone, Maria Pia Viale di Vallebona.
La diffusione delle tecniche informatiche ha visto anche la nascita di tentativi ed esperimenti per favorire la conoscenza della lingua ligure sul web, ma la sempre più forte diminuzione della pratica viva della lingua ha condotto a dubbi, discussioni e dispute su questioni di lessico e di grafia, che un tempo non sarebbero state immaginabili, ma che in ogni modo testimoniano la sopravvivenza di un certo interesse da parte del pubblico per queste tematiche.
Una ripresa di interesse è testimoniata anche dai tentativi di diffondere una pubblicistica in prosa, come quella della pagina del Secolo XIX, Parlo Ciæo diretta da Andrea Acquarone e quella della sua rivista O Stafî, che si ispirava ai periodici in genovese del secondo Ottocento.
Bibliografia essenziale
La prima antologia di poeti liguri è quella stessa che ci ha tramandate le opere degli autori del Cinquecento: Rime diverse in lingua genovese (Bartoli, Pavia, 1583), più volte ristampata fino ai primi del secolo successivo.
Un’altra antologia, più piccola, correda l’edizione 1745 de A Cittara Zeneise del Cavalli (Franchelli, Genova).
Per trovare un’altra antologia della letteratura ligure bisogna arrivare a quella di C. Randaccio, Dell’idioma e della letteratura genovese (Forzani, Roma, 1894).
Subito dopo, viene F. Donaver, Antologia della poesia dialettale genovese (Libreria Editrice Moderna, Genova, 1910).
Nel 1930 esce di A. Salucci, Çento sunetti zeneixi (Libreria Editrice Moderna), un’antologia riservata, come da titolo, al sonetto; lo stesso anno, esce a cura di F. Noberasco e I. Scovazzi, O Cicciollâ – Antologia dialettale savonese, (Lodola, Savona).
Tra il 1950 e il 1951 esce una serie di articoli di E. Firpo sul quotidiano L’Unità, poi raccolta in volume con il titolo La poesia dialettale genovese (S. Marco dei Giustiniani, Genova, 1981).
Nel 1960 è la volta di M. Boselli, La poesia ligure dalle origini a Edoardo Firpo (Di Stefano, Genova).
Nel 1963 esce a cura di R. Del Buono Boero, A. Barile e I. Scovazzi, Priamâ – Antologia della poesia dialettale savonese (A Campanassa, Savona).
Tra il 1986 e il 1989 uscirono quattro tomi dell’antologia Semmo gente de Liguria, a cura di M. Delpino, (Edizioni Tigullio–Bacherontius, S. Margherita Ligure).
Da lì a poco, esce la completissima Letteratura genovese e ligure di F. Toso (Marietti, Genova, 1989–1991), in sei volumi, e poi ristampata, con modifiche, nel 2000 e nel 2010, per le edizioni Le Mani (Genova–Recco); contemporaneamente, lo stesso autore pubblica una sintesi storica della letteratura in ligure dal titolo Profilo storico della letteratura ligure sul bollettino dell’associazione «A Compagna».
Nel 1997 escono i Saggi sulla letteratura genovese di P. Guidoni, a cura di L. Coveri, F. Toso, R. Trovato (A Compagna, Genova), raccolta di saggi e articoli già pubblicati dall’autore in varie occasioni.
Nel 1999, esce Emigranti do rie, un’antologia di poeti in ligure del Novecento, a cura di F. Toso, presso le edizioni «In forma di parola» (Bologna), quale n. II, anno XIX della rivista In forma di parola.
Nel 2019, esce Poeti in ligure tra Novecento e Duemila, a cura di A. Guasoni (Edizioni Cofine, Roma).
Nel 2021 esce Il genovese poetico attraverso i secoli di E. Autelli (Lang, Berlino).
Istruzioni a Sigurano
Testimonianze d’un uso del volgare genovese da parte della Cancelleria del Comune appaiono fin dalla prima metà del secolo XIV.
Il genovese assume funzioni di lingua scritta ufficiale accanto (ma molto in subordine) al latino, poiché le varie magistrature dello Stato usano continuativamente lo stesso volgare a livello parlato.
Lo Spotorno (1821) nomina un Antonio Cavanna, giureconsulto e uomo politico che tra il 1390 e il 1430 fu oratore in genovese molto famoso.
Risalgono alla metà del Trecento le istruzioni politiche, indirizzate dal Comune di Genova a Sigurano, affinché difenda a Famagosta le ragioni di Genova di fronte al Re di Cipro; i Padri del Comune, con le istruzioni, forniscono a Sigurano una traccia di ciò che dovrà dire al Re, se quest’ultimo si dovesse mostrare contrario agli interessi di Genova e dei mercanti presenti in Cipro.
Questioni di Boezio
Nel Trecento, secolo dell’istituzione del dogato perpetuo, con la tragica figura di Simon Boccanegra, il primo Doge, che cerca di contenere le discordie tra le classe sociali, di frenare la prepotenza di nobili e plebei, e muore assassinato per vendetta da alcuni dei suoi stessi sostenitori, non ci sembra strana la presenza di questa traduzione dal De consolatione philosophiae di Boezio (tramite il francese di Jean de Meung), con le sue esortazioni alla concordia e la sua condanna dell’avidità degli uomini.
Le descrizioni del mondo naturale introducono per la prima volta nella poesia genovese il senso lirico del paesaggio, inteso come specchio della condizione umana, che prosegue tra i nostri poeti fino ad oggi, a Firpo e ancora dopo, e in tal modo un’eco di questi versi è giunta fino a noi.
Una poesia sull’ordine divino, cui tutte le cose tendono interamente, senza eccezione, fa pensare, come tutta la traduzione da Boezio, che potesse esservi a Genova un pubblico in condizione di apprezzare la filosofia e la cultura antiche, e forse un interesse verso la contemporanea cultura d’Oltralpe, vista la frequenza dei prestiti dal francese.
Il confronto della parola «gagieta» al verso 2, con «gabia» al verso 5, fa capire che il nesso «bi+vocale» si pronunciava «gi» già a quei tempi, e perciò quelle che molte volte sembrano italianizzazioni del genovese antico, sono solo dovute alle particolarità di una grafia etimologica.
Questo vizio, del quale vengono spesso accusati i genovesi, per lo più commercianti, doveva essere ben presente alla coscienza degli uomini di quei tempi; l’intonazione generale è quella delle poesie morali dell’Anonimo.
Narrativa nel Trecento
Narrazione agiografca e moraleggiante trecentesca, tratta dalla vita del Buddha per tramite bizantino e cristianizzata, la storia di Jossaffà è appunto quella del principe Siddharta Gautama, fin da piccolo rinchiuso in una torre dal padre, preoccupato che egli venga a conoscere le sofferenze e i mali del mondo; ma una volta cresciuto, Jossaffà vuole sapere che cosa c’è al di fuori del suo palazzo e, dopo molte preghiere, il padre glielo concede.
Nella sterminata messe di testi di trattatistica e cronachistica redatti in genovese trecentesco si trova anche un volgarizzamento del Chronicon Pontificum et Imperatorum (1277-78) di Martino di Troppau, dove si possono cogliere dei timidissimi tentativi di «affrancare una tradizione scrittoria per il resto fortemente impregnata di moralità religiosa» (F. Toso).
Il brano relativo al mago Merlino fa supporre in ambito ligure un interesse per la letteratura cavalleresca più diffuso di quanto lascino immaginare le superstiti testimonianze.
Anche nei Miraculi de la biâ vergen Sancta Mariae si può osservare qua e là il desiderio di allontanarsi dai modelli agiografici per abbandonarsi più liberamente al piacere di narrare, descrivendo tutto un vivace mondo di cavalieri, borghesi e monaci.
Nel brano qui riportato ci troviamo addirittura di fronte ad un embrione di racconto dell’orrore, dove effettivamente le motivazioni edificanti passano in secondo piano: narrazioni come queste sono probabilmente alla base delle fiabe e racconti popolari liguri, caratterizzati – come ebbe ad osservare Italo Calvino – da un gusto fantastico goticizzante e grottesco.
Laudi religiose
Fra Trecento e Quattrocento si diffonde una produzione laudistica di provenienza centro-italiana, in parte basata direttamente sui testi di Jacopone da Todi; gli insistiti richiami alla concordia e all’espiazione sembrerebbero accordarsi ben con un momento storico così torbido e a una città dilaniata dalle lotte intestine.
In questa lauda XVI, l’attenzione del poeta è tutta centrata su di un solo particolare della scena della Passione, il colpo di lancia, e la situazione viene analizzata da tutti i punti di vista.
Da osservare che il nome del centurione Longino nella parlata popolare, fino a qualche anno fa, aveva finito per essere identificato con quello del demonio.
Via de lo Paraiso (sec.
XV)
Nella Via de lo Paraiso l’anonimo autore offre alle giovani spose un insieme di consigli, affinché possano affrontare meglio la nuova vita con il marito, fatta di doveri, rinunce e sottomissione.
Non sappiamo fino a che punto le spose seguissero i consigli, ma il testo è interessante quale documento di costume, e della mentalità di un’epoca.
La raxone de la Pasca (XV sec.)
La raxone de la Pasca è un incunabolo, di cui sono conosciute solo due esemplari, e conta diversi primati: poiché risale al 1474, è il primo testo a stampa che sia uscito in Liguria, il primo «lunäio» stampato da queste parti, e uno dei primi in Italia.
Non si sa con sicurezza chi l’abbia scritto, ma in parte è un estratto, tradotto in una specie di volgare molto genovesizzante, di due opere dovute all’umanista Jacopo Bracelli: la Descriptio Orae Ligusticae e il De claris Genuensibus Libellus.
Le citazioni, benché apocrife, da Dante e tutto l’insieme fanno pensare a una persona di cultura, forse un religioso, che in modo velato prende posizione nella politica dei suoi tempi e La raxone si inserisce nel filone di poesia civile che fin dal principio caratterizza la letteratura in genovese; secondo F. Toso, «rappresenta uno degli anelli che consentono la lettura dei documenti letterari in genovese secondo quella progressione che permette di organizzarli in una “storia” originale, di esperienze linguistiche, culturali e, in senso ampio, artistiche».
L’anonimo autore fa una descrizione di tutto il golfo ligure, dalla Turbia fino a capo Corvo, confermando che, allora come oggi, quello sono i confini della Liguria.
Segue un elogio dei liguri illustri e delle loro imprese, adducendo vari esempi del loro coraggio e della loro lealtà e abnegazione.
Confortatorio della Compagnia della Misericordia (1491)
Il confortatorio è una sorta di manuale per i confratelli laici della Compagnia della Misericordia, che accompagnavano i condannati a morte e contiene la tracce delle prediche da tenere ai prigionieri per persuaderli a confessarsi e prepararsi ad una fine serena; il confratello poteva arricchire la traccia a seconda delle situazioni e della disponibilità del condannato.
La lingua è tra le più toscaneggianti, tipica di quel periodo.
Queste prediche provengono da tradizioni diverse, per lo più forestiere, e hanno continuato a girare il mondo, sicché si possono trovare sparse da tutte le parti.
Da notare, come curiosità, che il racconto dell’estasi del frate nell’udire il canto dell’uccellino mandato da Dio, costituisce la base di una famosa poesia milanese di Carlo Porta, Fraa Diodatt, che l’aveva reperita in un libro di esempi morali Il prato fiorito di Giuseppe Ballardini, stampato a Como nel 1615.
Il Porta vi aveva colto il pretesto per una delle sue narrazioni ironiche e anticlericali.
Paolo Foglietta (XVI sec.)
Paolo Foglietta, già ai suoi tempi considerato il più importante dei poeti in genovese, è sempre apprezzato anche dai critici odierni, sia per essere stato il primo a mettere un po’ d’ordine alla grafia e alla lingua, dopo molto tempo in cui erano state abbandonate alla decadenza, sia per la viva passione politica e morale delle sue poesie.
E questa è proprio ciò che, in oggi, colpisce di più il lettore.
L’uso della lingua genovese, poi, era per il Foglietta una parte importante del suo programma di restaurazione degli antichi valori; dal suo punto di vista, i cambiamenti intervenuti nella lingua sono il segno che i costumi decadono: «non è meraviglia già se cambiamenti di lingue e d’ogni cosa facciamo oggi / perché a far cambi tutti siamo abituati», dice, e qui la parola «cangi» sta a significare sia «cambiamenti», sia polizze di cambio, cambiali; come dire che i cambi nella lingua sono una cosa sola con il vizio di fare debiti e vivere d’usura, vita di parassiti, che non ha nulla da spartire con le virtù repubblicane degli antichi genovesi, come li vedeva il Foglietta.
Le sue poesie sono, in gran parte, il tentativo di ridestare i suoi concittadini dall’accidia, mai i tempi della grandezza di Genova, «madre di regni e di città» erano ormai finiti.
Costretta dalla situazione storica, ancor più che dalle magagne dei suoi cittadini, la Repubblica s’era avviata a contare sempre meno sulla scena del mondo.
Al di là dell’impegno civile del Foglietta, bisogna menzionare poi la sua bravura d’artista, nella pienezza del significato di questa parola; alcuni sonetti contengono momenti che sono quasi delle pitture impressioniste; indimenticabile la descrizione di un attacco di barbareschi in Riviera, con donne, uomini, bambini che vengono catturati per essere fatti schiavi; l’ansietà, la paura di quei poveretti, la confusione di quella contingenza sono resi con maestria.
Per finire, non si può dimenticare il Foglietta d’ispirazione «petrarchesca», con il suo sonetto più famoso: Maitiña, la ragazzina capace di mutare l’acqua salata in acqua dolce solo con la sua presenza.
Forse il più bell’omaggio alla bellezza femminile nella letteratura genovese di tutti i tempi.
[1] Il poeta allude alle catene che chiudevano l’accesso al Porto Pisano in età medievale, portate a Genova in segno di trionfo dopo la vittoria della Meloria (1283) e appese alla Porta Soprana.
Vi allude in una sua poesia anche il De Franchi.
Furono restituite alla città toscana in epoca fascista, con una cerimonia di riconciliazione.
In questa celebre poesia, l’aristocratica figura divina dei poemi omerici, la rhododàktylos héos, l’aurora dalle dita di rosa, discende fino al nostro mondo e si incarna in una ragazzina del popolo, Maitiña («la mattina», forse un nome proprio, a quei tempi, così come in oggi possiamo dare per nome a una bambina «Aurora»).
L’indifferenza dei genovesi verso la poesia, verso il bene comune, e soprattutto la loro adorazione per il denaro e il lusso sono oggetto degli strali del Foglietta.
In quest’altra sonettessa, il Foglietta propone un suo rimedio alla disoccupazione, soprattutto delle classi elevate; se si costruissero galee, si potrebbe dare un mestiere, quello delle armi, ai giovani che vanno attorno per Genova «scrollando le mani», senza un’istruzione e senza denaro, ch’erano chiamati «scapestrati» e dovevano essere molti, in modo da evitare il carcere, guadagnarsi il pane e dare lustro alla nazione.
Foglietta confronta Genova con Venezia e il paragone è tutto a vantaggio dell’antica avversaria di Genova; Venezia, modello di unione tra i cittadini da prendere ad esempio, è l’unica potenza italiana che costruisce e mantiene delle galee, per difendere l’Italia «mezza morta» e «la Santa Fede» contro i Turchi, sebbene i suoi cittadini siano forse più poveri dei genovesi.
La parola «virtù» – è chiaro – si deve intendere nel senso latino di «qualità d’essere uomo»; lealtà, coraggio, saper mantenere la parola data, amore per il bene comune, e non nel senso moralistico e sessuale di «castità».
Ad un sonetto del giurista Ambrogio Spinola, che l’esortava a scrivere in italiano invece che in genovese, perché a quel modo avrebbe potuto superare Omero (secondo una tradizione, nato a Smirne) e Virgilio (che era di Mantova), Foglietta risponde così.
Benedetto Schenone (XVI sec.)
Di lui si sa pochissimo, a parte che fu cieco e cantò un amore totalmente spirituale, distaccato da ogni esperienza terrena.
Per Benedetto Schenone l’esperienza amorosa è mistica e religiosa, o addirittura esoterica; in tono astratto e allusivo, l’autore ci parla dell’amore platonico per una donna angelicata, che guida l’uomo verso il Paradiso, come la Beatrice di Dante, o come nei poeti stilnovisti; potrebbe essere solo un gioco letterario, sebbene non si possano escludere conseguenze anche fisiche in questa ricerca di una realtà sovrumana.
Persino la circostanza della cecità del poeta si potrebbe pensare simbolica e inventata per conferire maggiore espressività alla condizione di distacco dai sensi che la sua poesia suggerisce.
Il testo dà l’impressione di essere destinato ad un ambiente nobiliare raffinatissimo, educato alla lettura del Petrarca e di Dante, ancor più di quello del Foglietta e del Cigala; per contrasto, lo Schenone risulta anche l’autore di due sonetti d’intonazione comica, che fanno da controcanto all’alta ispirazione spirituale e religiosa del suo maggiore componimento, quasi a volerlo sdrammatizzare, e riportare il lettore con i piedi per terra.
Alle tredici ottave d’amore seguono due sonetti comici, dove lo Schenone sembra voglia mostrare l’altra faccia della medaglia della sua poesia amorosa, tutta cerebrale, trasferendola su di un registro basso.
Opera e lamento di Genova che tratta della guerra e del sacco dato ad opera degli spagnoli l’anno 1522
In questo testo, opera di un poeta sostenitore della famiglia Doria, si può osservare – secondo F. Toso – «il tentativo di approdare ad un modello “toscano” di poesia; le sue strofe di ottonari rappresentano un rozzo esperimento di approdare all’ottava italiana».
La lingua è un genovese travestito da «toscano» e rappresenta il punto più basso della decadenza che si verificò dalla metà del Quattrocento in poi, di pari passo con la decadenza politica di Genova.
La battaglia di Portofino (XVI sec.)
Opera d’un anonimo poeta sostenitore di casa Doria, sempre pronto a seguire i suoi padroni e assecondarli nei loro cambi di bandiera, come si può vedere anche nella canzone sul sacco di Genova del 1522, quest’altra canzone sulla battaglia di Portofino del 1526 fu scritta a sostegno dei francesi, dei quali in quel momento il Doria era alleato contro gli spagnoli.
Non passeranno molti anni che il Doria lascerà anche questi alleati per schierarsi dalla parte della Spagna.
Il senso di unità d’un popolo che animava le poesie dell’Anonimo genovese, è qui sparito completamente, per lasciare il posto alla celebrazione d’una sola famiglia, mentre il territorio ligure è solo un campo di battaglia.
La lingua è la più decadente che si possa immaginare, e suonano stravaganti gli accenni classici a Nerone, a Domiziano e ai Troiani.
Mario Accornero (1921)
Nato a Savona, ingegnere chimico, dal 1977 visse a Sori nel Levante ligure, e dedicò al Golfo Paradiso la sua raccolta di poesie I Canti do Gorfo (1988).
Nonostante la radiosa bellezza e luminosità dei luoghi in cui è ambientata, ma forse proprio per quello, la poesia di Accornero è intessuta di continui riferimenti alla morte, e alla continuazione della vita nella morte e della morte nella vita, sicché lo splendente paesaggio della Riviera, immobile nel ricordo, viene a rappresentare bene l’eternità senza movimento del mondo di là.
Nella poesia di Accornero colpisce la costruzione metrica, in cui le singole parole sono come le singole note di un’onda musicale.
Quelli che sono i tòpoi, i luoghi comuni del folclore genovese e della poesia ligure, anche quella di Firpo, diventano per Accornero un motivo di meditazione sull’eterno, cui viene conferita una figurazione favolistica: la ciurma dei marinai che ripone i sogni degli uomini per il mondo di là.
L’oratorio è quello di Sant’Erasmo a Sori, e Accornero vede in esso il simbolo della continuità tra il mondo dei vivi e l’aldilà; a parte un’aggettivazione a volte troppo frettolosa o generica («magici…») il poeta esprime bene l’idea che tutti quanti costituiamo come un tramite tra il passato e l’avvenire, tra chi è stato un tempo e chi verrà in un lontano futuro.
Carlo Domingo Adamoli (XX sec.)
Poco sappiamo di questo poeta, che pubblicò nel 1944 la raccolta di poesie Reuze d’aotunno; nel clima doloroso e carico d’ansia della guerra, Adamoli sviluppa una vena poetica intrisa di pascolismo, di un profondo senso della natura e ricordi del tempo trascorso.
L’autore si inserisce perfettamente in una linea crepuscolare che in genovese e in ligure conta parecchi seguaci, compreso lo stesso Firpo.
Spesso cade in un sentimentalismo troppo marcato; tuttavia dispiace che non ci abbia lasciato altri testi, poiché la sua vena avrebbe potuto andare incontro ad ulteriori sviluppi.
Il clima cupo della guerra, la sensazione di imminente fine di un mondo, influiscono senza dubbio su queste poesie, infondendo in esse un sentore di disfacimento e di decadenza; molte furono scritte nella previsione di essere musicate e da ciò deriva la predilezione per il verso rapido e cadenzato, frequentemente parisillabo.
L’interesse per drammi e sofferenze irrimediabili di gente semplice accomuna Adamoli a Firpo, sia pure nella differenza degli esiti estetici, poiché Adamoli – pur nella sincerità del sentimento – si ferma solitamente ad una semplice enunciazione del dolore esistenziale.
L’interesse per il mondo della natura, degli animaletti, delle erbe e dei fiori, i cui patimenti rispecchiano il male di vivere degli uomini, trasferendo in loro i nostri sentimenti e speranze, è un altro elemento che unisce Adamoli a Firpo, e costituisce una loro comune fonte d’ispirazione.
Dionisio Bono (1934)
Sotto diverse metafore, e a volte sotto il velame dell’immaginazione onirica, altre volte con il pretesto dell’osservazione della realtà cittadina o contadina, il ventemigliese Dionisio Bono ci parla della vita e dei suoi inganni per nasconderci la verità sul nostro destino e sulla nostra via piena di ostacoli.
Di lui ha scritto Federico Mario Boeri: «Quella di Bono è una poesia che sa farci gustare le semplici gioie della famiglia, del contatto autentico con la natura; che pesca nei ricordi di una giovinezza ormai lontana, vissuta in mezzo a persone e cose che non sono più, ma di cui egli sa ritrovare il profumo nei versi un po’ sgangherati di una vecchia filastrocca».
Ha pubblicato In sciau (2008).
Antonio Canepa (1935–2012)
Nato e vissuto sempre a Pontedecimo, paese cui era fortemente legato, Antonio (Tonino) Canepa ha pubblicato poesie in autoedizioni a sue spese o con la sponsorizzazione di qualche ditta amica.
Ricordiamo tra i suoi libri: Unna voxe da-o mæ bòrgo (1990) e Amore se dixe amô (1992); e, se andiamo a vedere, i suoi testi sono stati tutti ispirati ai sentimenti dell’amore e dell’amicizia, compreso l’amore per la sua terra.
Ha scritto Marco Piaggio: «Una validissima voce cantante amore per ogni donna, per ogni creatura femminile, sullo sfondo, ma non dentro i confini, di una città molto amata, Genova…».
Gian Giacomo Cavalli (1590–1658)
Gian Giacomo Cavalli è considerato il maggiore poeta in genovese di tutti i tempi; nato verso la fine del secolo sedicesimo e morto nel 1658, ci si presenta con tutte le virtù e tutti i difetti dell’età barocca.
Non sarà un caso se il massimo splendore della poesia ligure viene toccato con il concettismo, che in italiano – al contrario – ha potuto dare vita solo alle contorsioni insipide e lambiccate di G.B. Marino e dei suoi seguaci.
Forse la lingua ligure, così concreta per sua natura, è più utile dell’italiano ad esprimere i concetti più astratti e più sottili, usando le parole di tutti i giorni e ottenere così, per contrasto e cortocircuito, la poesia; lo stesso è stato detto dell’inglese di Shakespeare e John Donne, le cui metafore e ragionamenti arditi – secondo alcuni – sarebbero stonati al di fuori della loro lingua nativa.
Il barocco nasce con le prime grandi crisi del mondo moderno; il pensiero di Pascal e di Cartesio, la Riforma e la Controriforma seminano dubbi nell’uomo di allora, che inizia ad essere tormentato dalla mancanza di senso della vita.
E il Cavalli ci parla proprio di quest’ansia così moderna, sotto la finzione della poesia petrarchesca delle pene d’amore, in una fusione perfetta tra forma e sentimento, dove la passione amorosa è, sì, un pretesto per scrivere un pezzo di bravura, ma non può neppure essere detta veramente falsa, poiché assume una sua verità grazie all’arte del poeta; ci piacerebbe la descrizione della lucciola anche se le sofferenze del Cavalli fossero tutte inventate, perché tutti in qualche momento siamo stati sbalestrati qua e là dal destino o dalla passione.
Il Cavalli porta avanti anche la tradizione degli encomi dogali, e anche lì tocca delle cime mai toccate prima; per noi non ha importanza se i principi cantati dal Cavalli meritassero realmente il suo elogio; ciò che conta sono le figure ancora oggi fresche e vive della sua immaginazione: le ombrine, i branzini, il bronco, la murena, le anguille e gli altri pesci che festeggian l’elezione a Doge di Giorgio Centurione, facendo «scherzi e stravaganze da stupire» in una fantasia marinaresca che rimane nella memoria del lettore.
In molti casi le canzoni del Cavalli riecheggiano le melodie del conterraneo e contemporaneo Gabriello Chiabrera, che in più occasioni gli attestò stima.
Un puritano orrore della donna, vagamente controriformista e masochistico, compare in alcuni versi del Cavalli, ma ci vuole poco a capire che anche la descrizione dei tormenti d’amore è pretesto per i suoi raffinatissimi virtuosismi stilistici.
In questa celebre ode per l’elezione di Giorgio Centurione alla suprema magistratura della Repubblica di Genova, Cavalli dispiega tutta la sua abilità retorica e poetica, se è poesia anche una straordinaria capacità tecnica e linguistica nella costruzione dei versi.
Come fa osservare Toso, «tutto l’immaginario dell’ode è di fatto costruito su immagini e metafore artificiose dove la natura evocata ha in realtà pochissimo spazio».
Ma si potrebbe dire che la celebrazione del Doge è per il Cavalli un pretesto per mettere in mostra la sua maestria, benché non manchi una presa di posizione politica in favore della corrente senatoriale repubblichista, di contro ai sostenitori d’un cambiamento in senso assolutista nel governo dello Stato.
Il doge è, infatti, per il Cavalli e per i repubblichisti, il padre del popolo, ed è stato posto da Dio a capo della Repubblica per comandare in vece del popolo, cui spetta la sovranità, ma che da solo non sarebbe in grado di esercitarla.
Ma ciò che anima veramente la poesia del Cavalli, al di là del tema trattato, è sempre la sua ricerca di immortalità letteraria, procurarsi una fama che oltrepassi la morte.
Daniele Domenico Caviglia (1956)
Ingegnere elettronico, docente presso la Scuola Politecnica dell’Università di Genova, autore o coautore di numerosi articoli scientifici su riviste o rendiconti di congressi internazionali, Caviglia ha dato espressione al lato più propriamente artistico ed umanistico della sua personalità in una poesia a sfondo religioso che diviene un canto d’amore verso l’umanità, nella consapevolezza del male sempre in agguato nelle pieghe dell’esistenza.
Immagini e similitudini nuove e di bellezza quasi geometrica e cristallina caratterizzano i suoi versi.
Come ha scritto F. Toso, nella poesia di Caviglia abbiamo «la rappresentazione di stati d’animo riferiti a tormentate vicende esistenziali […] in un canzoniere singolarmente sospeso tra la freddezza quasi metallica di un verso intellettualistico, levigato, e la sincera ansia di trasmettere emozioni catturate all’ispirazione in un momento di felicità creativa»[1].
Il paesaggio in Caviglia è appena accennato e il suo universo è simbolico, fatto di figure astratte, che tuttavia rimandano a significati concreti, in un’assidua ricerca del senso della vita.
Le frequenti allusioni all’amore umano sembrano qui richiamare un nuovo stilnovismo, dove la lirica amorosa adombri la queste di una realtà ultraterrena.
[1] F. Toso, La letteratura ligure in genovese e nei dialetti locali, Le Mani, Recco, 2009.
Gabriello Chiabrera (XVI–XVII sec.)
Uno dei più famosi poeti dei suoi tempi, l’immaginoso barocco Chiabrera tentò per primo di introdurre i metri e le strofe della poesia greca e latina nella poesia italiana; era nato a Savona nel 1552, dove morì nel 1638; amico del Cavalli e del Grimaldi Murassana, lo scrittore che affermò di volere in poesia, come il suo compatriota Colombo nelle scoperte geografiche, «o trovar un nuovo mondo o perire», compose alcune canzoni in ligure, nelle quali si ritrova lo stesso ardito sperimentalismo della sua produzione italiana.
Scrisse la prefazione alla prima edizione della Cittara Zeneise, in cui riconosceva al Cavalli il genio del Ligure, poiché «la Liguria produce uomini Trovatori, e Trovatori di cose mai immaginate e appena credute.»
Anche se non siamo sicurissimi che queste «serenate» siano veramente opera del Chiabrera, esse costituiscono senz’altro la testimonianza di un interesse locale per la poesia ligure, influenzato dalla contemporanea letteratura genovese, che non poteva fare a meno di trovare continuatori nella letteratura ligure dei secoli a venire.
Luigi Domenico Farina (1831–1907)
L’avvocato e procuratore Luigi Domenico Farina, uno tra i più reputati dei suoi tempi, fu tra i continuatori del Piaggio nella redazione del Lunäio do Sciô Regiña, di cui curò la compilazione tra il 1864 e il 1876, dopo Giovanni Casaccia e Luigi Doria.
Di spiriti liberali e repubblicani come il contemporaneo Luggi Pedevilla e come il predecessore Giovanni Casaccia, non mancò di satireggiare il Governo sabaudo dalle pagine dell’almanacco e di rimpiangere in versi «quei tempi fortunati / quando eravamo ancora repubblicani».
Fra le sue opere più note si ricordano La fiaba della bella Rosaspina e I sette Zuavi.
Poeta principalmente civile e politico, è a tutt’oggi inedito in volume e la poesia che qui presentiamo, di perenne attualità, è tratta dal Lunario del Sig. Regina per il 1874.
Marcel Firpo (1876–1972)
Di Mentone, uomo di vasta cultura e funzionario delle dogane, fu tra i fondatori della rivista «A Barma Grande» e fra le due guerre un aperto sostenitore dell’unione all’Italia della cittadina rivierasca francese.
Per questo motivo, nell’immediato dopoguerra ebbe a subire, oltre alla prigionia e all’esilio, l’oblio da parte dei suoi concittadini, dal quale cominciò ad uscire solo negli ultimi anni della sua vita.
La poesia del Firpo, che a volte, specie agli inizi della sua carriera, cade nel bozzettismo e nel folklorismo, attinge i suoi risultati migliori in un profondo sentimento della natura e in un’immedesimazione panica nei misteri della terra e della campagna, che il poeta avverte come parte di sé e della sua vita.
Tra i territori che Vittorio Emanuele II cedette nel 1860 alla Francia, assieme con Nizza e la Savoia, Mentone conservò a lungo un arcaico dialetto ligure, influenzato dal provenzale, dal piemontese e dal nizzardo.
Le poesie scritte dal Firpo nel secondo dopoguerra ci mostrano un doloroso ripiegamento interiore del poeta, segnato dalle sue tristi vicissitudini biografiche, ma dalla malinconia sempre rivestita di un elegante classicismo, come in questo sonetto di impeccabili alessandrini, dove l’intonazione misurata e solenne scandisce l’inesorabilità del fato.
Domenico Garello (XIX sec.)
Tra il 1812 e il 1819, l’attore Domenico Garello presenta al teatro di Campetto e al Falcone una serie di farse e parodie (i titoli possono essere in italiano così come in genovese), che hanno come protagonista la maschera del Signor Regina; sono titoli come Il Signor Regina alla Malapaga, Il matrimonio del Signor Regina con la Signora Lattuga, Le cantatrici di Bargagli e Regina capo dell’orchestra dei gobbi, Il convitato di pietra con Regina servo di Don Giovanni, Il signor Regina medico per forza, Regina servitore di due padroni, Regina atterrito dalle apparizioni ed altre.
Il Signor Regina, prima di essere una macchietta teatrale, era stato un uomo in carne ed ossa, un vagabondo originario della Riviera di ponente, tale Francesco Cavanna, che si guadagnava la vita andanco in giro per le osterie a fare ridere la gente, che gli allungavano un bicchiere di vino e un pezzo di pane.
Nel 1792, a quarant’anni, era morto improvvisamente, completamente ubriaco, cadendo giù per le scale di un’osteria ed era perfino sorto qualche sospetto su questa sua fine, che sembrava poco chiara.
Ma la gente non lo avevano dimenticato e alcuni attori, tra i quali il Garello, avevano continuato a interpretare il personaggio a teatro anche a distanza di anni; Martino Piaggio, presentanto il suo primo Lunäio (1815), gli fa dire così:
Forse lo stesso Piaggio aveva collaborato a queste piéces teatrali di poco impegno, soprattutto scrivendo i versi che spesso concludono le singole scene, per riassumerne il contenuto; e in seguito riprese anche lui il personaggio, modificandolo ancora sulle pagine del suo Lunäio, fino a farne il prototipo del genovese di buon senso e «all’antica», figura che ritorna negli anni fino al teatro del Bacigalupo, e da questo in quello di Govi.
Le farse del Garello sembravano perdute, fino a quando, negli anni Settanta del secolo scorso, Aidano Schmuckher non scoprì nell’archivio del Museo del Risorgimento Le gelosie del Signor Regina, attibuendole al Piaggio.
Secondo F. Toso, questo testo è invece opera del Garello, cosa per varie ragioni più probabile.
Chi scrive queste note ha avuto occasione di assistere (1977) a quella che è stata forse l’ultima messa in scena di questa commedia, per la regia di Cesare Viazzi, e interpretata da Nanni Raffo e Franco Paladini, due bravi attori, che forse oggi sono stati un po’ dimenticati.
Qui presentiamo la scena in cui il Signor Regina incontra (e si scontra) con l’altra maschera del teatro genovese, il Caporale fanfarone, che qui si chiama «Enrico» e finge di essere francese per motivi di intreccio, con tutti gli equivochi tipici de questo tipo di teatro.
In questo modo, viene riproposta la vecchia comicità del teatro plurilingue secentesco, con le incomprensioni che nascono tra parlanti due lingue diverse.
Da ricordare che siamo ai tempi in cui Genova e la Liguria appartenevano all’impero napoleonico e soldati francesi occupanti, che si potevano temere, se ne saranno incontrati molti nella vita reale.
Livio Gianolla (1938)
È di Arcola e, nei due volumi Dar castelo au razao (1981) e Lungo vota e vioi (1988), ha descritto la vita contadina del suo paese, vita che sta scomparendo, e i suoi personaggi, senza alcuna idealizzazione, ma cercando di conservarne la memoria per quel che era; infatti, Gianolla, già dalle prime avvisaglie di quella che ora chiamiamo realtà «fluida», si sentì mancare la terra sotto i piedi, perché tutto quel mondo di sicurezze, quel terreno solido, che per secoli era stato la base della vita del paese, a poco a poco franava e lasciava il posto a relazioni sociali artificiose, a una vita senza più appoggi, senza porti sicuri.
La poesia di Gianolla è dunque da interpretare – dice F. Toso – come «la difesa contro gli assalti del tempo di qualcosa che è ancora vivo e palpitante».
Un qualcosa, aggiungiamo, che decade e si degrada inavvertitamente, insieme con tutto il resto del mondo.
In queste poesie, l’innamorata descrizione del paesaggio ligure trascolora e si unisce con le memorie d’un padre e di tutta una vita, dedicata al lavoro e al dovere verso la famiglia.
Alfredo Gismondi (1874–1965)
Di professione medico pediatra, fu studioso del genovese, della sua ortografia e pronuncia e compose un Dizionario genovese-italiano, (S.E.I. 1955).
Pubblicò le seguenti raccolte di poesia: Da-o mæ barcon (Genova, 1942), Arvî e giöxìe (Genova, 1954) e In faccia a-o nòstro mâ (Genova, 1955).
Scrittore compostamente descrittivo, Gismondi sa rendere con efficacia il paesaggio della costa e dell’entroterra, che diviene occasione per pacate riflessioni, garbatamente espresse.
Scrisse anche un erudito Prospetto della flora ligustica e la sua conoscenza della botanica risalta dalle sue poesie, nella attenzione che impiega nella nomenclatura delle erbe e delle piante liguri.
Tradusse anche in genovese il primo libro delle Epistole di Orazio, con un metodo simile a quello dei traduttori settecenteschi della Gerusalemme deliverâ.
La cultura botanica del Gismondi emerge in una serie di brevi liriche dedicate ai cespugli, alle piante e ai fiori dell’entorterra ligure, sempre in versi da cui traspare la fine formazione classica dell’autore.
Mario Grossi (XX sec.)
Nella parlata di Bolano, un arcaico ligure misto di emiliano e toscano, Mario Grossi scrisse una raccolta di sonetti, in cui mise in versi la storia del paese, Bulan ent’la storia (1970).
Non si può dire che l’impresa sia perfettamente riuscita, poiché il Grossi si limita il più delle volte a trascrivere delle dicerie e dei fatterelli, tramandati, o che risultano dai documenti, e molto raramente questi versi sono toccati dall’ala della poesia.
L’opera è ugualmente d’un certo interesse, se non altro per l’impegno e la fatica, che furono necessari a realizzarla.
Bruno Micossi (1919–1989)
Era nato a Pontebba (UD) ed era stato portato a Genova da bambino; è interessante notare come – da forestiero – si era impadronito dell’uso del genovese, che usava per scrivere sonetti metricamente esatti e da questa formula espressiva – divenuta una sua caratteristica – non si allontanò mai.
Così ha scritto Toso: «un lirismo alla Gismondi, dove descrizioni naturali e buoni sentimenti prevalgono, lasciando poco spazio ad ogni ulteriore sviluppo».
Spesso Micossi tocava argomenti, che oggi sarebbero di moda e si direbbero «animalisti», ecologisti ed anche ispirati alla cronaca.
Ha pubblicato Muggetti de parolle (1985).
Sonetto ispirato probabilmente a una delle fotografie di profughi, che fuggivano dalla guerra del Vietnam o in Cambogia, quando arrivarono ai giornali in Occidente.
Apprezzabili, come del resto in tutti i sonetti di Micossi, la bravura retorica e il climax della rappresentazione, che vanno alla conclusione abilmente, dispiegando una serie di immagini persuasive.
Ettore Morteo (1874–?)
Con le sue Rimme Arascine diede origine nel 1927 ad una tradizione locale che continua tutt’oggi.
Nella parte più impegnativa della raccolta «prevalgono toni malinconici espressi attraverso un elegante adeguamento ambientale di temi cari alla poesia tardoromantica e decadente»[1].
[1] F. Toso, Letteratura genovese e ligure in genovese e nei dialetti locali, Le Mani, 2009.
Luigi Panero (1903–1960)
Floricultore loanese, morì assassinato per oscuri motivi e l’assassino (o gli assassini) non fu mai trovato.
La sua produzione poetica è da molti avvicinata a quella del Firpo, per il vivo sentimento della natura che offre spunti a meditazioni a carattere intimistico ed esistenziale appena accennate.
Giuseppe Peragallo (1812–1849)
Peragallo era conosciuto per le sue Canzoni Sacre Popolari in italiano, che avevano una grande diffusione e nel 1870 erano già arrivate a ventiquattro edizioni; in genovese la sua vena fu piuttosto occasionale, stando a quanto scrivono gli editori nella prefazione all’edizione 1870 delle sue poesie: «la maggior parte scritte, o per meglio dire, improvvisate nelle pubbliche Accademie nel Seminario Arcivescovile, spirano brio, grazia, naturalezza, non separate da quella castigatezza tipica della sua bella anima».
Una delle sue poesie genovesi più conosciute veniva immancabilmente declamata a Natale dai bambini in piedi su di una sedia davanti al Presepio nelle chiese: «Cao Bambinetto dexiderou / ah, scialla scialla che t’ò trovou…» e si trova inserita per errore come opera di un anonimo savonese ne O Cicciollâ.
Antologia della poesia savonese (Lodola, Savoa, 1930).
Di sentimenti liberali, repubblicani e antiaustriaci, Peragallo in questo testo ci dà «un caratteristico esempio di poesia civile, legata a temi risorgimentali, interessanto soprattutto come fenomeno di gusto e come testimonianza della funzione divulgatrice, affidata all’espressione genovese nel periodo preunitario»[1].
[1] F. Toso, La letteratura ligure in genovese e nei dialetti locali, Le Mani, Recco, 2009.
Luigi Persoglio (1830–1911)
Fu un battagliero gesuita, giornalista e polemista, autore di commedie d’impegno politico e morale.
Esaltò il mondo popolare e rurale ligure, nei cui valori, mentalità e linguaggio, identificò un baluardo contro la corruzione dei tempi.
Tra le sue commedie, per lo più pubblicate su «La settimana religiosa», peridodico cattolico, e rappresentate tramite la rete dei teatri parrocchiali, ricordiamo I pastoî a-o presepio e Un pentemin à Zena.
Nel suo dramma satirico Un paise socialista (1902) un agitatore di nome Marx provoca un colpo di stato ed istituisce un governo basato sui principi del comunismo.
Quando l’esperimento fallisce, Marx prende la fuga con le casse dello Stato.
Santino Bruno Pezzuolo (1920)
In molte raccolte di poesie e nei concorsi letterari Pezzuolo ha espresso nella parlata di Alassio le sue riflessioni morali – scrive F. Toso[1] – «sostenuto il più delle volte dalla descrizione di ambienti e situazioni, che si rivelano nei versi finali come metafore del pensiero dell’autore».
Tra le sue opere ricordiamo I strassui de Pessö (1961) e U berrettin cu-a balla (1985).
[1] F. Toso, Letteratura genovese e ligure in genovese e nei dialetti locali, Le Mani, 2009.
Benché le poesie di Pezzuolo seguano un andamento discorsivo e popolaresco, vi si può osservare l’intenzione da parte dell’autore di nobilitare la sua parlata per mezzo di forme e costrutti dell’italiano letterario, come le insistite inversioni verbo/oggetto, attuate per ragioni metriche, o per dare più risalto all’oggetto stesso, come nella poesia seguente: «bunasse cippe a rumpe» invece di «a rumpe bunasse cippe».
Luigi Poggi
Era un infermiere dell’ospedale San Martino e poeta, come dice F. Toso[1], «animato da un vivo senso della natura, che per lo più si risolve in esiti mutuati dall’opera dell’amico e maestro Alfredo Gismondi.
I versi di Poggi sono semplici e cantabili, anche in conseguenza dell’attività del poeta, autore di testi di canzonette.
Ha pubblicato Da l’alba a-o tramonto (Zena, 1949) e Lezi… passa… taxi.
[1] F. Toso, La letteratura ligure in genovese e nei dialetti locali, Le Mani, Recco, 2009.
[2] Castello Boccanegra (nota dell’autore).
Gianni Priano (1962)
Gianni Priano è nato nel 1962 a Genova, dove abita.
Laureato in filosofia e di professione insegnante, ha scritto e pubblicato poesie, saggi, racconti in italiano, a partire da L’ombra di un imbarco (1991)fino a Luce che passi sotto (2022); ha collaborato a molte riviste letterarie, tra cui ricordiamo Il Babau, Resine, Atelier, Fotocopianda, Versodove.
È direttore de «Il foglio», trimestrale della Biblioteca di Tiglieto (Genova) «Adriano Guerrini».
Sebbene inserti liguri e piemontesi si trovassero nei suoi scritti già da prima, più di recente ha cominciato a scrivere in genovese con una certa continuità.
Senza voler essere al tutto realistica, l’ispirazione spesso narrativa di Priano è impastata con la realtà della vita di tutti i giorni e riesce a rappresentarla più di tanti che vi si mettono intenzionalmente; forse perché l’autore è anche troppo filosofo per non sapere che la realtà non esiste di per sé, ma possiede il significato e la consistenza che noi le conferiamo.
Spesso ritroviamo in questi versi degli echi alla Caproni, con la sua contrastata adesione al cristianesimo, ma anche meditazioni sull’essere e il tempo e su di un mondo intriso di sangue, escrementi e sperma, che sembrano richiamare Heidegger («farmi gettare / nel mondo») e Bataille; a volte, stranamente, vi sono anche consonanze con Guareschi, con i suoi comunisti che non credono in Dio, ma hanno fede nella Madonna, con il suo amore per la vita contadina e il legame con la terra, che per Priano assume valenze femminili, e infine è come il grembo della madre dove si vorrebbe fare ritorno.
[1] Nel gergo della mala piemontese la galmadora è la scodella, il lampo è il treno.
Nòtta de l’autô.
Non per chiarire ma per complicare si ricorda che «la notte in cui tutte le vacche sono nere» è un’espressione di Hegel che, polemizzando con Schelling, pone l’assoluto come una dimensione che conserva le differenze e non le annulla all’interno di una dimensione irreale.
Nell’assoluto hegeliano è giorno e la vacca pezzata resta pezzata, quella bianca resta bianca e quella nera (solo quella nera) nera.
Per saperne di più chiedere ai filosofi.
Mi fasso versci e bon.
Giuliano Rossi (XVI sec.–1657)
Giuliano Rossi, nato a Sestri Ponente nella seconda metà del secolo XVI e morto di peste nel 1657, pratica un tipo di poesia completamente diversa da quella del suo contemporaneo Cavalli; se quest’ultimo è un letterato sottile e sofisticato nella sua ricerca di concetti elaborati, espressi in uno stile elevato, il Rossi vuole invece mostrarsi poeta facile e popolare; è infine l’esponente di una corrente poetica, che oggi chiamiamo propriamente «dialettale» e che in genovese diverrà maggioritaria soltanto alla fine del XIX secolo.
La maggior parte della poesia del Rossi, fatta di versi d’occasione, parodie, caricature, e anche di versi amorosi, che scadono volentieri nel comico, è inedita, sparsa in una gran quantità di manoscritti, spesso in contraddizione fra loro.
Famoso come intrattenitore, ospite fisso delle case patrizie della Genova di allora, di questa sua attività aveva fatto un mestiere, ma una vita troppo lussuosa lo fece cadere in miseria, fino a fargli conoscere la prigione per debiti.
Di fatto, tutta una parte della sua produzione è dedicata alla meditazione sulla miseria umana, come nelle Rime Morali, dove narra della sua esperienza nelle prigioni della Repubblica.
Ma anche nei momenti più gravi, il Rossi non rinuncia mai alla battuta comica, tanto che la sua poesia più nota è forse la descrizione della peste del 1657, quella dove perderà la vita, ma qui le sue frecciatine prendono una cadenza da danse macabre, sono il commento amaro, forse anche involontario, alla fine di un mondo di presuntuosi pupazzi, grandi e piccoli, che scompaiono per sempre: «C’è chi tutto il giorno cercando rogne / si toglieva ogni mosca dal naso / e ora non può, sepolto all’aperto, / togliersene milioni che ne ha alle natiche».
In questo poemetto, Giuliano Rossi narra la terribile pestilenza del 1657, in cui egli stesso doveva poi perdere la vita.
La sconvolta visionarietà delle immagini, il gioco di parole concettista, anche in questo caso sono funzionali all’aspro moralismo del poeta; i genovesi vengono castigati per i loro peccati e possono sperare solo nella misericordia divina.
In tanta angoscia, sopravvive per sempre nella memoria del lettore quel «rumore infinitissimo di gente», che risuona più volte nella città sconquassata dall’epidemia e dalla malvagità umana.
[1] Bubboin: anche oggi diciamo bugna per intendere un lavoro fatto male.
[2] carbuoin: tumori rossicci che facevano presagire una prognosi ancor più infausta.
Non si deve dimenticare che la maggior parte della poesia del Rossi è poesia comica e d’occasione; anticipando di secoli il Piaggio e le «scampagnate» del Signor Regina, il Rossi di racconta le avventure del suo viaggio a Venezia, con un gruppo di amici confusionari.
Uno dei suoi testi più celebri.
[1] antica canzone, tutta in lode delle vesti di una.
Luigi Stallo (XIX sec.)
Era di Sampierdarena, delegazione che gli ha dedicato un vicolo.
Mazziniano e garibaldino, membro della Società Filantropica Umanitaria, nel cui ambito, nel 1854, fu tra i promotori del settore alimentari in favore di operai, basato sull’acquisto delle materie prime (patate, grano e farine, riso, olio, vino, legumi, ecc. e anche carbone), tramite un capitale raccolto tra i soci, con obbligazioni di 50 lire l’una.
Era il primo passo verso le più organizzate cooperative di consumo, che avranno un grande sviluppo dieci anni dopo.
Stallo era a favore di una democrazia popolare basata sul voto universale, diritti dei più poveri, educazione e cultura, progresso sociale degli operai.
Accusato di sedizione, per un tentativo di insurrezione all’epoca della partenza di Carlo Pisacane, e catturato dalla polizia il 29 giugno 1859, riuscì a fuggire, ma processato in sua assenza (con Mazzini e Antonio Mosto) e condannato a dieci anni di prigione.
Fu tra i carabinieri genovesi e partecipò di persona e volontario alle guerre garibaldine.
Nel 1868 lo troviamo fondatore e primo presidente della «Società M.S. dei Volontari Italiani di San Pier d’Arena» e della «Ass.ne Reduci delle patrie battaglie».
Non fu eletto l’anno successivo, perché il 7 luglio 1869 lo troviamo detenuto nelle cittadella di Alessandria, e nel 1870 a Gaeta.
Uscito dal carcere, dopo la spedizione francese criticò con forza Garibaldi, pubblicando un volume in Francia, a Chambery, nel 1871: Verità e calunnia in faccia al generale Giuseppe Garibaldi.
Reminiscenza di un volontario italiano in Francia e in seguito a ciò fu allontanato dalle associazioni e emarginato.
Di Stallo si conosce anche un poemetto in italiano intitolato: L’orfanella di un volontario italiano morto a Mentana il 3 novembre 1867 (Genova, Tipografica Economica, 1877).
Questa Vixon, che si innesta nella moda ottocentesca dei Lunari, contiene anche, dopo il testo poetico, un lunarietto per il 1853 e, addirittura, aggiunti a mano, le tariffe delle corriere tra diverse località del Regno di Sardegna.
Il linguaggio usato dallo Stallo, con tutte le sue concessioni all’italiano, al genovese della borghesia, fa pensare al Pedevilla, ma qui le critiche alla Chiesa cattolica e ai regnanti sono durissime e fanno capire completamente la radice mazziniana e massonica del suo autore, con la sua fede in una divinità che prende a cuore la causa dei patrioti italiani, e lotta dalla stessa parte del popolo, come nelle strofe dell’Inno di Mameli.
Per la sua scrittura elaborata, i riferimenti eruditi (tra i suoi modelli addirittura Dante, o il Petrarca de I Trionfi), la cura formale, il poemetto non era di certo destinato al popolo, ma serviva ad attrarre verso i mazziniani quella borghesia illuminata e fornita di una certa istruzione, che fosse in condizione di apprezzarlo e condividerne gli ideali.
L’emigrato del titolo è, ovviamente, un esiliato repubblicano che, con l’espediente piuttosto abusato della visione, nel giro di ottantuno sestine metricamente perfette, rivede il passato e profetizza gli avvenimenti futuri, fino ad immaginare gli Stati Uniti d’Europa, e addirittura quelli del Mondo, retti a repubblica democratica; un’altra dimostrazione di come, a quei tempi, la lingua genovese poteva essere utile per trattare argomenti elevati e a diffondere propaganda d’ogni genere, per la sua capacità di arrivare facilmente a tutti.
Il patriota vede le anime di tutti i martiri del libero pensiero, a partire dai soliti Giordano Bruno e Galileo, ma vi unisce anche Dante, in quanto considerato un avversario della Chiesa e del Papato, e inoltre Savonarola, Cola da Rienzo, Masaniello, e altri, tutti ritenuti martiri della futura libertà, e poi, come è logico, tutti i carbonari implicati nelle varie insurrezioni e fucilati.
A questa visione ne segue un’altra, quella dei tiranni antichi e moderni, che complottano per eliminare il liberalismo, e sono comandati da uomini di chiesa, come il padre Gusman l’inquisitore, che è a favore di una dura repressione, mentre il padre Rhotaan parla in favore di riforme per ingannare meglio i liberali, diffondendo la discordia e le divisioni nel campo avversario.
Svanita anche questa visione, il patriota vede avanzare gli uomini armati delle compagnie, che rappresentano i popoli della terra, ognuna con una bandiera contrassegnata da un segno simbolico.
Di fronte alla bandiera che profetizza gli Stati Uniti d’Europa, in tutti sparisce «ogni passione per la terra sua natia» che sarà sostituita dall’amore universale per l’umanità.
E qui viene da domandarsi perché bisognerebbe essere patrioti, se è già destino che il patriottismo si sciolga in un più generico e sbiadito amore per gli Stati Uniti d’Europa, o verso dei più lontani ancora Stati Uniti del Mondo.
I due personaggi nominati verso la fine, Luigi e Giuseppe, che suscitano tante speranze di rinnovamento millenaristico nell’autore, pare siano Garibaldi e Luigi Napoleone, che da lì a poco diventerà imperatore dei francesi, secondo una procedura non molto democratica, tradendo le aspettative dei patrioti di qua e di là dalle Alpi; ma si sa che non tutte le «visioni» ci azzeccano.
Augusto Tessada (XX sec.)
Di Augusto Tessada non si hanno molte notizie, a parte il fatto che, come dixe lui stesso, era un impiegato del Municipio.
Spesso, i suoi versi sono d’occasione e il suo interesse è attirato soprattutto da fatti di cronaca e di costume, dall’attualità; in questo senso, il suo Cappon Magro del 1909 è indicativo di un modo di pensare, di un’epoca a cavallo tra Otto e Novecento, che vede la sparizione di tante usanze e mentalità, l’interesse ma anche l’inquietudine per la scienza moderna e per i tempi che verranno, la deprecazione per le esagerazioni della moda, la comparsa delle prime automobili.
L’astratto moralisimo del buon borghese doveva lasciare il posto da lì a qualche anno all’esaltazione incondizionata dell’età delle tecnica e della macchina, quando furono chiari i vantaggi economici che ne sarebbero derivati.
Da notare come, nella sua requisitoria contro l’automobile, il Tessada ne veda solo l’utilizzo a scopo d’evasione, per ubriacarsi di velocità, quasi come un aggiornamente del classico «carpe diem», e una celebrazione della nullità della vita; le argomentazioni che usa sono le stesse che potrebbe usare contro la dipendenza dall’alcol o dalla droga.
La caricatura dello sportivo che fa il Tessada fa pensare a certe macchiette dell’epoca, che ancora vediamo nei vecchi film muti, con l’uomo forzuto dai baffi rigidi, e un certo presagio del Gastone petroliniano «molto ricercato», evidentemente un luogo topico.
Silvio Volta (1891–1957)
Singolare figura di ingegnere e uomo politico, nel 1933 pubblicò A commedia çellasca, parodia dell’Inferno di Dante, che prende di mira vari personaggi della Celle dei suoi tempi; al di à delle trovate piuttosto convenzionali che caratterizzano l’opera, non mancano dei freschi spunti lirici.
Altre poesie di Volta sono andate perdute, ma si ricorda una versione ben riuscita della Erlkönig di Goethe.
Con il pretesto di descrivere il girone dei lussuriosi cellesi, l’autore torna con la memoria agli anni in cui lui e altri giovanotti, d’estate alla spiaggia cercavano di fare colpo sulle turiste e si lascia andare alla nostalgia, in tono semiumoristico.
«Miödiña» è il nome ligure di Erodiade, figura dei Vangeli, fortemente negativa, che fra noi è divenuto sinonimo di persona falsa, ipocrita; Volta usa questo nome per tradurre la parola, difficile da interpretare, Erlkönig, titolo di una celebre ballata di Goethe, solitamente tradotto in italiano come Il Re degli Elfi.
Pantaleo Grimaldi Murassana (1554 – XVII sec.)
Nato a Genova nel 1554, di famiglia savonese, e trasferito a Savona da ragazzo, era oste di mestiere e poeta per passione; amico del Chiabrera, fu in contatto con vari rappresentanti dell’aristocrazia rivierasca.
Si compiaceva di atteggiamenti e modi che oggidì chiameremmo bohemien e maudit, da poeta d’osteria, e spesso la sua poesia sembra assumere le modalità e l’ambientazione d’una rappresentazione teatrale.
La Filatrice di questa canzone era una cortigiana napoletana; il Grimaldi Murassana ne canta le lodi in un tono piuttosto sosteuto, salvo poi, come suo costume, lasciarsi andare a un linguaggio volgare, che senz’altro era più gradito al pubblico della sua osteria.
Anton Giulio Brignole Sale (1605–1665)
Anton Giulio Brignole Sale apparteneva a una delle più potenti famiglie della Repubblica; nato nel 1605 e deceduto nel 1665, pensatore, poeta, commediografo e uomo politico, sostenitore di una maggiore autonomia della Repubblica verso la Spagna.
Nella seconda parte della sua vita, dal 1649, rinunciò a tutti gli incarichi politici e prese gli ordini sacerdotali, finendo per divenire gesuita nel 1652.
Autore di commedie plurilingui, I due anelli simili e Li comici schiavi, secondo l’uso del tempo, vi trasfuse la sua vena satirica e polemica.
In un’opera come Li comici schiavi ci possiamo imbattere nella maschera genovese del Caporale Berodo, il soldato smargiasso che si produce in incredibili vanterie, destinato ad essere puntualmente beffato, antesignano di altre maschere liguri, come Barudda e Monòdda, popolani rissosi e confusionari.
Il teatro comico del Seicento era spesso plurilingue e di solito ogni personaggio era una maschera, caratterizzata da un diverso dialetto.
Il personaggio più amato dal pubblico genovese era il Caporale, il soldato fanfarone, che finisce sempre per fare delle brutte figure.
Quando però le commedie venivano rappresentate fuori Genova, la parte del Caporale. o delle altre maschere genovesi, era tradotta in italiano o addirittura soppressa, ciò a causa sia delle allusioni politiche localistiche di cui le tirate del Caporale erano farcite, sia ancora per i giochi di parole e doppi sensi, che piacevano ai genovesi di allora, ma che al di fuori di Genova erano incomprensibili.
Ciò spiega anche la nessuna popolarità del teatro genovese e delle sue maschere nel resto d’Italia, a tutt’oggi ignorati.
Le altre due maschere caratteristiche genovesi, che ritornano sempre nel teatro del Seicento e che sono arrivate, con varianti, quasi fino a-i nòstri giorni nei corsi mascherati di Carnevale, erano il vecchio lussurioso e avaro con la servetta giovane e maliziosa che lo respinge sempre.
Il Brignole Sale riprende i due personaggi nella sua commedia I due anelli simili e li fa esprimme con tutta la vivacità e il brio necessari alla situazione.
In questa scena, il vecchio Pasquale chiede alla sua figlioccia Bianchinetta di sposarlo, per evitare di pagare la dote ad un eventuale pretendente.
Sembra che il Brignole Sale abbia scritto anche qualche poesia comica, di cui questa, piena di doppi sensi e allusioni erotiche o dotte come le tirate del Caporale a teatro, e dedicata a una sua amante troppo esosa, costituisce un esempio.
[1] Nella grammatica latina il caso genitivo precede il dativo.
L’autore vuol dire che con questa donna si deve essere pronti a dare, prima di usare i «genitali».
[2] «Loro» è il classico nome del pappagallo; in questo caso richiama il nome dell’«oro».
[3] Il «Donato» è una classica grammatica latina.
A questa donna piace prendere in mano il «Donato», prima del «Furioso»… [4] «se non menate le mani (pe tirar fuori soldi), potete anche menare i piedi (per andarvene)». [5] i «pagari» fanno pensare all’atto di «pagare»; le «orate» richiamano la parola «oro».
[6] Marfisa è una donna guerriera dei poemi cavallereschi francesi; in questo caso, per mandarla «a gambe levate», la «lancia» dev’essere fatta d’oro.
[7] «non so se si ammassa di più a sommare (stare assieme), o a dividere.»
Pier Giovanni Capriata (XVI–XVII sec.)
Dottore in legge, storiografo, nel 1628 partecipò alla congiura ordita da Giulio Cesare Vachero contro la Repubblica e fu poi esiliato in Spagna.
Tornò a Genova nel 1633.
Il suo intermezzo burlesco, Ra finta caritè, è il primo esempio, che ci sia giunto completo, di opera teatrale scritta interamente in genovese e deve molto alla contemporanea letteratura picaresca spagnola.
In esso, il giovane Tognin, garzone del mendicante cieco Batté, si vendica duramente dei soprusi e delle bastonate che ha dovuto subire dal suo padrone.
L’intermezzo scenico del Capriata ci presenta un mondo senza pietà di teppisti e vagabondi, che devono arrabattarsi in continuazione per racimolare pochi spiccioli; il cieco Batté scaccia il suo aiutante Tognin, che è cieco da un occhio, ma ci vede abbastanza da derubarlo; questi si vendica facendolo litigare con il suo nuovo socio Pellegro, approfittando dello scherzo che gioca loro il nobile Leandro, quando finge di fare la carità ai due ciechi, ma non gli dà niente.
Batté e Pellegro si accusano reciprocamente d’aver rubato, se le suonano, e restano mezzi morti.
Non si sa se la piéce sia mai andata in scena, ma di sicuro contrasta fortemente con l’immagine di una città assai pietosa e disposta a soccorrere i derelitti, che ci è stata tramandata.
Giovanni Agostino Pollinari (XVII sec.)
Il Genio Ligure Trionfante (1697) di Giovanni Agostino Pollinari, è un dramma ispirato alla storica e lunga resistenza dei Liguri all’invasione romana, ma in effetti allusivo al contendere tra Genova e Francia, che aveva portato al terribile bombardamento del 1684 da parte della flotta del Re Sole.
In questo caso, Caporale, pur conservando molti tratti moralmente discutibili del personaggio, assume una connotazione in fondo positiva e si impegna per la prima volta in battaglie autentiche, rischiando la vita.
Notevole il fatto che il nome del Caporale sia, in quest’occasione, Balilla; non si può sfuggire alla suggestione che un qualche legame con l’eroe di Portoria vi sia; non si dimentichi infatti che nelle prime attestazioni circa la rivolta antiaustriaca del 1746, non viene menzionato il ragazzo che scagliò la pietra, né tanto meno ne viene fatto il nome.
Dunque, il sospetto circa l’infiltrazione di una qualche reminiscenza, dotta o anche collettivamente popolare, nella scelta del nome attribuito all’eroe, sembra più che fondato.
Carlo Andrea Castagnola (1652–1748)
Il Castagnola, gesuita lavagnese, noto anche come storico e autore di un’opera sulla cometa del 1664, nel poemetto L’arrivo in Vuoè dell’Armà de Franza rievoca il bombardamento di Genova, avvenuto nel 1684, ad opera della flotta francese.
Una questione di precedenza nel saluto fra navi delle due nazioni aveva offerto al Re Sole il destro per umiliare la piccola e orgogliosa repubblica genovese, con la quale erano sorti da tempo dissapori e contenziosi di vario genere.
Genova non cedette, navi spagnole giunsero in suo soccorso, e i francesi dovettero allontanarsi.
Tuttavia l’anno successivo, in una mutata situazione politica, il Doge Lercari dovette recarsi a Versailles per rendere omaggio al Re e presentargli le sue scuse.
Peraltro ricevuto con tutti gli onori, in mezzo al fasto della reggia, gli fu chiesto che cosa, in quel palazzo sfarzoso, lo avesse meravigliato di più.
Egli rispose con un’espressione passata poi quasi in proverbio: «Mi chì».
I Dogi, infatti, per tutto il tempo del loro mandato, non ponevano mai il piede fuori da Palazzo e, anche per recarsi a Messa la domenica passavano attraverso un corridoio soprelevato che conduceva in S. Lorenzo, per non toccare terra con i piedi, e sottolineando così la sacralità della loro persona.
Il poema narra gli avvenimenti del 1684, unitamente alla vicenda d’amore del dottor Orlando, testimone dei fatti, e medico personale della moglie del Doge.
Stefano Rossi (XVII sec.)
Uno dei primi poeti che abbiano scritto in uno dei dialetti intemeli, Stefano Rossi, viene ricordato per il suo poemetto in taggiasco L’antico valore degli uomini di Taggia del 1639, dove si racconta come fu respinto un attacco di barbareschi da parte degli abitanti del paese, nell’anno 1554.
Tutta la narrazione si svolge sul registro comico, a imitazione de La Secchia Rapita del Tassoni.
In altre poesie, il Rossi si dichiara per l’uso del ligure locale in contrapposizione sia al genovese, sia all’italiano, tutti e due considerati lingue troppo auliche e alte per essere spontanee e schiette, come le parlate native.
L’opera del Rossi testimonia così l’alta opinione che era allora diffusa a proposito della letteratura genovese in Riviera a quei tempi.
Paolo Agostino Orengo (XVII sec.)
Il primo scrittore in ligure intemelio di cui si abbia notizia è un Gerolamo Lanteri, che, verso il 1600, scrisse una raccolta di sonetti e di epigrammi in ventimigliese, purtroppo perduta, così come è perduta la Musa Ventimigliese di Paolo Agostino Orengo, do 1650; dell’Orengo, però, ci sono rimasti tre sonetti, riportati dal Padre Angelico Aprosio ne La Grillaia, dove tratta dei linguaggi d’Italia (ma i sonetti ventimigliesi sono stati soppressi dall’edizione a stampa).
L’Orengo aveva mandato i sonetti da Roma a Lucerna al suo concittadino Domenico Antonio Cotta Sismondi, Nunzio Apostolico ai Cantoni Cattolici in Svizzera.
Per i riferimenti a persone e avvenimenti locali di quei tempi, i sonetti sono di difficile comprensione, ma erano incomprensibili anche per l’Aprosio, che li paragona alle poesie del Burchiello.
Comunque, i testi dell’Orengo hanno un valore di testimonianza; da osservare che la grafia è la stessa del genovese di quei tempi, con la «o» pronunciata «u» e tutte le altre particolarità ben conosciute, ma con l’aggiunta di «y» per indicare la «i» semivocalica.
Stefano De Franchi (1714–1785)
Stefano De Franchi, patrizio genovese nato da una famiglia che aveva dato parecchi dogi alla Repubblica, viene sempre ricordato per le sue poesie popolaresche che anticipano il Piaggio, vissuto nel secolo successivo, e anche per le canzoni d’argomento patriottico, ispirate alla sollevazione del 1746 contro gli austropiemontesi.
Si intuisce nel poeta il desiderio di una parte della nobiltà di attirarsi le classi popolari, e soprattutto i borgehsi, raccogliendoli attorno ad un ideale e rinnovare, tutti assieme, lo Stato genovese di allora, sclerotizzato e decaduto alla sola difesa degli interessi dell’aristocrazia.
Possiamo facilmente considerare il De Franchi un illuminista, che comme tutti i suoi pari vorrebbe portare il popolo a graduali miglioramenti della condizione sociale, sotto la guida dei principi della ragione.
Ma al giorno d’oggi ciò che ci colpisce di più nella sua opera non sono tanto gli inni alla libertà di Genova, e neppure le descrizioni di situazioni e personaggi popolari, come la famosa «signora Cinciallegra sulla piazza di Ponticello», ma piuttosto la sua vena malinconica, carica della stanchezza di tutto un mondo che ormai declinava.
Già nelle sue evocazioni dei passatempi della nobiltà, tra giardini, villeggi, barcheggiate e amori facili si avverte un fondo di tristezza: «chi ha tempo e perde tempo / non lo ricupera più / il verde della gioventù / appassisce e cade». Ma in modo ancora più chiaro questo stato d’animo apparirà nel sonetto sul terremoto di Lisbona del 1755: «Muoiono i regni e muoiono le città / finiscono le grandezze in polvere e detriti»; e in altri, come Meditazione della Morte e In te Domine confido: «Io vivo in questo mondo, e come chi? / Come uno che non crede che morirà mai / e intanto quel giorno s’avvicina / e il tempo s’imbarca e se ne va».
Già nelle sue evocazioni dei passatempi della nobiltà, tra giardini, villeggi, barcheggiate e amori facili si avverte un fondo di tristezza: «chi ha tempo e perde tempo / non lo ricupera più / il verde della gioventù / appassisce e cade». Ma in modo ancora più chiaro questo stato d’animo apparirà nel sonetto sul terremoto di Lisbona del 1755: «Muoiono i regni e muoiono le città / finiscono le grandezze in polvere e detriti»; e in altri, come Meditazione della Morte e In te Domine confido: «Io vivo in questo mondo, e come chi? / Come uno che non crede che morirà mai / e intanto quel giorno s’avvicina / e il tempo s’imbarca e se ne va».
De Franchi volle essere il poeta della «Naçion zeneise» e numerosi, nei suoi versi, sono i riferimenti e i richiami agli autori che lo hanno preceduto, dall’Anonimo a Cavalli; la Lezzendia che segue può ricordare, ad esempio, i versi del poeta medievale sulle battaglie di Laiazzo e di Curzola.
De Franchi è da ricordare anche come autore di teatro: le sue traduzioni da Molière, Regnard e Palaprat sono più che altro delle imitazioni e adattamenti, da cui il commediografo ha tratto intrecci e personaggi e ne ha fatto qualcosa di nuovo, che poteva servire a rappresentare la realtà genovese.
Bisogna dire che il poeta genovese non prova neppure ad avvicinarsi al Moliére «tragico» di Tartuffe, Le Misanthrope, o Dom Juan, che a noi potrebbe piacere di più, ma che è anche troppo legato alle polemiche religiose, politiche e filosofiche del suo tempo; invece, il De Franchi lavora su trame senza tempo, di solo divertimento, che si fanno apprezzare per il gioco comico delle situazioni e allo stesso tempo fa rivivere pesonaggi che allora fanno già parte del teatro genovese, come il Caporale fanfarone, la servetta maliziosa, il vecchio innamorato e avaro che si rende ridicolo.
Nella seguente tirata, che è tratta da O maiezzo pe fòrsa (Le mariage forcé) e che non si trova nel testo originale di Moliére, il soldato Ormondo, nuova incarnazione della maschera genovese del Caporale, sembra quasi un parente del Barone di Munchhausen, per la stranezza delle sue fanfaronate.
Ra Gerusalemme deliverà (XVIII sec.)
Nel 1755 compariva a Genova, in due volumi, Ra Gerusalemme deliverà dro Signor Torquato Tasso traduta in lengua zeneize, una versione in genovese del capolavoro tassiano, ad opera di un’équipe di letterati cittadini, diretti dal poeta Stefano De Franchi.
Si tratta di un lavoro curioso ed insolito, poiché gli autori non intesero eseguire una fedele traduzione della Gerusalemme, come nel secolo successivo il Padre Federico Gazzo avrebbe tradotto integralmente la Divina Commedia, ma neppure una parodia, un travestimento burlesco, come già ne esistevano in varie parlate italiane.
I letterati settecenteschi vollero invece rispettare sostanzialmente gli intendimenti e la struttura narrativa dell’opera del Tasso, ma nello stesso tempo ri-crearla da un punto di vista «genovese»; l’intero poema cavalleresco è così riscritto come avrebbe potuto raccontarlo un genovese di allora.
Nei traduttori non mancò neppure l’intendimento di emulare e superare le traduzioni già apparse fino ad allora in altre parlate italiane, come si evince da un sonetto prefatorio, che dice:
Come dire che se le altre traduzioni, in bolognese (ro Dottô), in veneziano (Pantalon), in bergamasco (Xanni), in napoletano (Coviello), hanno cambiato il Tasso in un buffone e hanno riscosso successo, la maschera genovese del Caporale, non poteva rimanere indietro, capace com’è anche lui di dire spiritosaggini.
A dispetto di tale premessa, l’intonazione comica affiora solo di tanto in tanto, nella Gerusalemme in genovese, restando essa in genere molto al di sopra di altri tentativi analoghi, tipici di un dialettalismo riflesso e tutto sommato poco interessante; infatti, si può affermare che l’intera operazione si inscrive nel complesso lavoro intrapreso dal De Franchi per arricchire la letteratura di espressione genovese di opere valide e aggiornate, in un’ottica di esaltazione della patria genovese.
In un’epoca di sostanziale decadenza politica per la Repubblica di Genova, quale fu il XVIII secolo, alcuni intellettuali avvertirono la necessità di ricompattare le classi sociali attorno alla nobiltà, rinfocolando il sentimento patriottico; a tale scopo, la letteratura in genovese poté sembrare uno strumento particolarmente idoneo, per l’uso identitario che ne era stato fatto nel corso dei secoli.
Il De Franchi volle così essere il poeta della «Naçion Zeneise», propugnando tra l’altro moderate correzioni ad un assetto sociale e politico secolare ormai sclerotico, cui rivolge moderatissime critiche nelle sue commedie.
Quella del De Franchi era certo una concezione dello Stato fortemente paternalista, ma lo stile presuntamente popolare in cui la espresse non mancò di influenzare numerosi autori, la maggior parte anonimi e di ispirazione giacobina, che sarebbero apparsi alla fine del secolo.
Quanto alla traduzione della Gerusalemme, il movente politico è da ricercarsi in particolare nell’esaltazione del contributo recato a suo tempo dai Genovesi alla riconquista della Terra Santa, su cui era già fiorita tutta una serie di leggende e tradizioni, legate alla figura di Guglielmo Embriaco, «il duce ligure, che pria / signor de’ mari corseggiar solìa.»
Rispettando rigorosamente lo stesso numero di ottave dell’originale, sette diversi poeti, Stefano De Franchi, Ambrogio Conti, Gaetano Gallino, Paolo Toso, Giacomo Guidi, Gian Agostino Gastaldi, Francesco Maria Viceti, diedero la loro versione dei venti canti della Gerusalemme Liberata, a volte mantenendosi molti aderenti al testo, a volte abbassandone i toni per mantenersi fedeli ad uno spirito ligure tutto concretezza e praticità, a volte ancora creando momenti di poesia del tutto nuovi.
Si vedano le ottave in cui viene rievocata la figura di Colombo (XV, 31–32) nella versione di Ambrogio Conti:
Nel canto VII tradotto da Stefano De Franchi, la similitudine delle anguille catturate nelle valli di Comacchio viene resa più vicina all’esperienza dei genovesi, con un’ambientazione rivierasca, facendo riferimento alla tonnara di Portofino.
Dal canto XII (ott.
62–69) la morte di Clorinda, nella versione di Paolo Toso, dove la drammaticità della situazione è resa correttamente, con profondo sentimento:
Gaetano Gallino (XVIII sec.)
Stefano De Franchi aveva incoraggiato il suo amico Gaetano Gallino, pittore della cui vita non si sa molto, a rappresentare in una serie di dipinti i fatti della rivolta popolare del 10 dicembre 1746 contro gli austro piemontesi.
Il Gallino preferì rispondere alla richiesta dell’amico con una serie di diciannove sonetti, per nulla tesi ad esaltare l’erosimo e la guerra, tranne che in qualche momento, ma piuttosto pieni di una felicità pensierosa e quasi del senso della vanità di tutte le cose.
Una cannonata sfiora il generale Botta Adorno,[1] che per poco non va all’altro mondo, ma il generale è poi riuscito a fuggire attraverso le montagne.
Il Gallino gli augura di andare fino in capo al mondo, dove si trova – secondo una tradizione – la pietra, da cui nascono tutti venti e le tempeste del mondo.
[1] Il generalissimo Botta Adorno comandava l’esercito austriaco ed era di origine ligure; c’era un vecchio rancore tra lui e il patriziato genovese, in quanto i suoi antenati erano stati esiliati; la popolazione genovese lo aveva in odio, considerandolo un traditore.
Nel complesso, il poeta non è tanto preso dall’esaltazione del fatto guerresco, ma mostra piuttosto la tendenza a ragionare, a riflettere sulle glorie passate di Genova che, come sono venute, potranno un giorno essere dimenticate, o passare in secondo piano.
Toralbo Armonico (XVIII sec.)
Nella seconda metà del Settecento, seguendo l’esempio defranchiano che spingeva ad una letteratura nazionale e di esaltazione del valore e dei valori genovesi, appare tutta una serie di testi, che solleticano l’orgoglio popolare cantando vittorie navali, conseguite contro i pirati tunisini e algerini; i nomi degli autori, spesso pseudonini arcadi, Micrilbo Fenizio, Fabrizio Giano, Toralbo Armonico, fanno comprendere già di per sé che non si tratta di una letteratura popolare, ma opera di dotti, che vogliono rifarsi alla mentalità del popolo e d’altra parte si richiamano alla grande tradizione dell’Anònimo duecentesco; affidano la loro produzione a degli opuscoli e fogli volanti che possano avere la massima diffusione; inizia così, o meglio si intensifica, il fenomeno della volgarizzazione della letteratura genovese, che giungerà a compimento il secolo successivo.
Così, questo Toralbo Armonico, di cui ignoriamo tutto, salvo che aveva ottant’anni quando scrisse il suo poemetto, ci narra della vittoria contro "un forte sciabecco tunisino sulle acque di Talamone", riportata dal capitano Gian Antonio Maglione, da Laigueglia, l’anno 1781.
Antonio Durazzo (XVIII sec.)
In questo dialogo, forse non destinato ad essere messo in scena e attribuito ad Antonio Durazzo, due fratelli, i patrizi Alerame e Bernardo Pallavicini, accusati di vari reati dopo la caduta della Repubblica oligarchica, si ritrovano nella sala del Minor Consiglio, trasformata in prigione per gli aristocratici.
Bernardo non ha abbandonato i modi prepotenti di quando era al governo e pretenderebbe di essere ubbidito come una volta, mentre Alerame, già doge della Repubblica, presentato come un succubo di Bernardo, non riesce a fargli capire che i tempi sono cambiati.
Luigi Michele Pedevilla (1815–1877)
Sacerdote di sentimenti liberali, vicino alle idee del Gioberti; molto lontano dalle posizioni della Chiesa di quei tempi in fatto di politica, avrebbe voluto per l’Italia un regime federalista e democratico che rassomigliasse a quello Svizzero, nel quale Genova e la Liguria godessero della massima autonomia.
Dal 1842 al 1870, con pause e interruzioni, don Pedevilla pubblica O Lunäio do Sciô Tocca, in cui, sull’esempio di Martino Piaggio, commenta gli avvenimenti della città in tono satirico, ma con una passione politica «progressista» che Piaggio non si sarebbe permesso.
Nei primi tempi del Lunario, il Tocca condivide con gli altri liberali l’entusiasmo per la figura di Pio IX, ma con l’avvicinarsi del Pontefice a posizioni reazionarie, le speranze che la Chiesa possa essere d’aiuto alla causa risorgimentale diminuiscono.
Da ricordare, nel Tocca del 1850, il poemetto E bomboe, dove il Pedevilla denunzia le violenze e i bombardamenti attuati nell’aprile del 1849 dall’esercito piemontese contro la città, quando Genova – dopo il disastro di Novara e anche per la paura d’un’invasione austriaca – si era illusa di poter nuovamente essere una repubblica ed era insorta.
L’opera fondamentale e più ambiziosa del Pedevilla rimane però A Colombiade (1870), una rievocazione dell’impresa di Colombo, che nell’intenzione dell’autore avrebbe dovuto essere il poema nazionale ligure, come l’Atlantida di Verdaguer lo è per la Catalogna; sia per la poca cura linguistica, sia per la convenzionalità della vicenda, il poema è poco riuscitom tranne che in qualche descrizione piuttosto ispirata e qualche episodio secondario che funge da pretesto per le polemiche care all’autore; restano soprattutto nella memoria gli attacchi contro la monarchia savoiarda e i suoi ministri, specie il Cavour «un ministro sensale e speculatore / che vende come merce / una città d’Italia a un imperatore» (a proposito della cessione di Nizza alla Francia di Napoleone III) e la falsa libertà dello Statuto di cui si vantano.
Agostino Bruno (1842-1910)
Agostino Bruno, nato a Quiliano nel 1842, fu Segretario del Comune di Savona, e ne studiò la storia, gli usi, i costumi, i personaggi, e fu lui stesso una figura di spicco nella vita culturale della città ponentina nella seconda metà dell’Ottocento.
Compose varie opere di interesse locale, tra cui si rammenta una Storia di Savona (1901).
Le sue poesie uscirono nel Lunäio de Savoña e nella strenna O regallo pe-o 1865 e vi si sente l’immancabile influsso del Chiabrera, della cui opera fu divulgatore.
Morì a Savona nel 1910.
In questa invocazione alla stella del mattino, benché rivolta alla Beata Vergine, rivive forse un’ispirazione quasi pagana per la bellezza e la complessità dell’universo.
Carlo Malinverni (1855-1922)
Fu per tutta la vita impiegato alla Cassa di Risparmio, e conciliò questa sua attività con atteggiamenti da poeta maudit; repubblicano e mazziniano fervente in gioventù, guardò poi a questi ideali con maggiore distacco nella sua maturità.
Iniziò la sua attività poetica con alcune raccolte di poesie in italiano di impronta politica e sociale, per dedicarsi successivamente alla lingua genovese, trasponendo in essa le tematiche dei secondi romantici e degli scapigliati, in voga a quei tempi.
Nella poesia di Malinverni, l’attenzione alle piccole cose, alle usanze tradizionali genovesi, al mondo dell’infanzia, agli spettacoli della natura rivissuti con partecipazione e sensibilità, si unisce alla compassione per le sofferenze degli umili e dei reietti, espressa in una musicalità che sembra provenire da certo melodramma verista, nonché ad una retorica tardo risorgimentale che diviene a volte insopportabile, specie nelle poesie di propaganda scritte durante il primo conflitto mondiale. Considerato da molti un caposcuola, come colui che ai primi del secolo aveva restituito alla poesia di espressione genovese le sue possibilità serie, anticipando il Firpo, adattò più che altro certe tematiche ottocentesche alla Genova dei suoi tempi, un po’ come il Vigo.
Secondo P. Guidoni, «le composizioni del Malinverni rivelano tratti di un intimismo venato di malinconia in cui si sentono echi delle contemporanee esperienze in lingua, senza che ciò tuttavia interferisca più di tanto su una ispirazione precipuamente debitrice di atmosfere locali.
Tuttavia, con questo autore, modesto ma di chiare visioni, la poesia in genovese torna a caratterizzarsi come fatto culturale autonomo, per la riconquistata coscienza del possesso di un proprio strumento espressivo»[1].
In effetti, il Malinverni opera una moderata purificazione del linguaggio, che, come si è detto, specie con il Bacigalupo e i suoi emuli, era ormai divenuto saturo di italianismi.
[1] P. Guidoni, Saggi sulla poesia genovese, A Compagna, Genova, 1997.
La diffusa cantabiltà del verso, la scelta di temi sentimentali vagamente lacrimosi, vedono Malinverni vicino al gusto delle armonie «in grigio et in silenzio» che erano in voga presso il pubblico dei suoi tempi e alle situazioni borghesi e dimesse tipiche del melodramma verista; come in questo caso, dove l’ambientazione, il clima psicologico e persino il nome della protagonista sembrano tratti dal repertorio pucciniano, pur essendo la vicenda trasposta in ambiente genovese.
[2] Staggen: Staglieno, località dove si trova il Cimitero Monumentale.
[3] terrapin: sulla collina alle spalle di Genova, meta di scampagnate primaverili.
Il frequente ricorso alla onomatopea, la partecipata osservazione della natura eletta a simbolo degli stati d’animo del poeta, collocano Malinverni sulla scia degli imitatori del Pascoli, uno dei suoi evidenti modelli.
[4] o tempo o l’é in candeia: lett. ‘il tempo è in candela’, ossia: si è messo al bello stabile.
[5] Baciccia di Cöi, Giambattista dei Cavoli, nome di una macchietta cittadina, divenuta il simbolo del popolano genovese per antonomasia.
Una malcelata sensualità corre sotto i versi di Malinverni, rendendosi esplicita solo di tanto in tanto, come in questo sonetto, per i suoi tempi molto audace, tanto che uno dei suoi primi lettori, G. Macaggi, dovette dissimulare l’imbarazzo, commentando al proposito che «l’arte redime l’ardire»[6].
[6] G. Macaggi, prefazione a C. Malinverni, Due brocche de viovetta, 1908.
Alla morte del Pascoli, il Malinverni dedicò questi versi alla memoria di colui che considerava un suo grande maestro.
La versione locale che il Malinverni ci dà dello spleen baudelairiano è la «gnagnoa», parola che non traduce esattamente l’italiano «noia», ma vi aggiunge un senso di fastidio e quasi di angoscia per il domani.
Immerso nella consapevolezza della vanità dei suoi sforzi, anche dal punto di vista politico e artistico, e non rischiarato l’avvenire da alcuna speranza religiosa, il poeta si lascia andare a malinconiche considerazioni sul proprio destino e su quello della sua poesia.
[7] beuga-bugagna: cantilena per far giocare i bambini.
Caratteristico del Malinverni è l’interesse per il mondo dell’infanzia, spesso unito alla rievocazione delle tradizioni natalizie; in esso il poeta riesce ad immedesimarsi con grande naturalezza e simpatia.
Giambattista Rapallo (1848–1929)
Fu medico molto stimato e assiduo collaboratore del giornale umoristico «Il Successo», dove firmava con lo pseudonimo di «Baciccia»; predilesse la forma del sonetto e la sua produzione letteraria è quasi esclusivamente a carattere comico e satirico, ma a distanza di tempo bisogna riconoscere che i suoi versi sono spesso più spiritosi e più azzeccati di quelli di altri bozzettisti più conosciuti, suoi contemporanei e successori, anche in altre parlate italiane.
Almeno «Baciccia» colpiva sicuro e senza peli sulla lingua, senza contare la qualità del suo genovese, non di rado più schietto e genuino di quello di molti.
Alcune delle sue battute sono divenute così popolari da circolare ancora oggi quali barzellette anonime, e in qualche occasione pare abbiano fornito lo spunto a sketches del noto comico Giuseppe Marzari.
Le sue poesie sono in gran parte raccolte nel volume Baciccia (1927).
[1] in senso ironico e figurato: un mascalzone.
Qualche volta Baciccia lascia i suoi prediletti temi bozzettistici e comici per toccare argomenti più seri.
Entusiasta, come tutti i suoi contemporanei del «secolo dei lumi» e del Ballo Excelsior, per i grandi progressi compiuti dalla scienza moderna, vi dedica dei versi in cui raggiunge un efficace equilibrio artistico e poetico.
Pietro Baccino (1940)
Nato a Savona, ha insegnato per trentacinque anni nella scuola elementare, coltivando la passione per l’osservazione naturalistica e botanica in particolare e offrendo la competenza acquisita, oltre che ai suoi allievi, in articoli su riviste, conferenze, lezioni alle Unitre di Savona e Finale Ligure.
Ha collaborato alla stesura del volumetto Alberi a Savona e ha pubblicato il libro Orchidee spontanee della provincia di Savona, frutto di una ricerca ventennale.
Ha studiato la parlata dell’entroterra ligure, parlato in famiglia, del quale ha compilato un dizionario, e lo ha poi utilizzato, a partire dal 2004, per narrare in versi il lavoro, la fatica, le sofferenze del padre e della madre e del loro mondo contadino.
Scrive anche in italiano, percorrendo i sentieri della natura, della memoria e degli affetti e volgendo uno sguardo solidale verso gli oppressi, i calpestati, i dimenticati.
Ha pubblicato le raccolte Di quei giorni (premio al vincitore de «Il Golfo», 2009) e Nei binari del tempo (premio al vincitore di «Voci 2010», Mestre, Circolo IPLAC).
Sue opere sono inserite in molte antologie e alcune poesie in ligure sono comparse sulla rivista letteraria Resine, n. 124/2010.
Nel 2012 è stata pubblicata la raccolta di poesie dialettali U ’m parlova mé poŕe (Mi parlava mio padre), premio al vincitore del Concorso «Gens Vibia» di Marsciano.
Il 2 dicembre 2012 gli è stato assegnato a Chiavari, dall’Associazione «O Castello», il «Premio alla Carriera» per la poesia dialettale.
Nel dicembre 2013 ha pubblicato in proprio unaseconda raccolta in vernacolo E ciü a n’ dumand (E più non chiedo), premiata nel 2016 al Concorso «Gens Vibia».
A settembre 2018 è stato pubblicato il libretto Nel mio tempo, vincitore del Concorso «Il Fantasmino d’Oro».
Oltre a numerosi altri riconoscimenti, ha conseguito il primo premio in 115 Concorsi Letterari.
Chi conosca le fotografie di Baccino che ritraggono fiori, piante, piccoli animali della nostra regione, sa che il medesimo intento di queste poe sie le anima, una stessa cura e attenzione affettuosa ad aspetti della natura che l’umanità frettolosa o indifferente è portata a trascurare.
Ha scritto l’Autore a proposito di questa poesia e della sua scelta di usare il ligure: «Quando mio padre stava per lasciarmi, ho pensato di “raccogliere” le parole del suo dialetto, una parlata ligure dell’oltregiogo savonese, con caratteristiche diverse dal genovese della costa.
Per trascriverlo ho usato una grafia fonetica, al fine di permettere una lettura il più possibile autentica.
Dopo che avevo com pilato un breve dizionario, mio padre se n’è andato.
Per ricordarlo e dirgli quanto lo amavo, ho scritto U m’parlova mé poŕe, una breve poesia nel suo dialetto, in cui m’immaginavo che lui mi raccontasse la sua vita.
Ho scritto ancora e mi pareva di dar voce in questo modo non solo ai miei genitori, agli antenati, ma a tutta una comunità, le cui parole prima d’ora si perdevano nel vento».
Filippo Angelo Castello (XX sec.)
Non si sa molto di Filippo Angelo Castello, che nel 1930 pubblicò Zena, a Liguria e o sò folclorismo; già dal titolo si comprende che l’autore non voleva andare oltre la celebrazione, un po’ retorica, delle glorie, bellezze e personaggi locali.
Era però contrario alla volgarità e ai doppi sensi che erano di moda tra i poeti dialettali dell’epoca e i suoi sonetti sono tutti castigatissimi.
Ogni tanto vi si trovano anche versi lirici sostenuti e abbastanza sentiti, che possono essere degni di nota, anche nella rievocazione di fatti e osterie e personaggi che ci sembrano lontanissimi da noi, benché risalgano a neppure cent’anni fa.
Luigi De Stefani (1887–1961)
Impiegato postale, iniziò nel primo dopoguerra a comporre poesie satiriche su L’Eco della Riviera; con l’altro noto poeta dialettale sanremese Vincenzo Jacono crearono la coppia di popolani «Mastr’Antò u Basté» e «Bigin Sciacastrasse» che si alternavano a scrivere sonetti satirici sulle colonne del giornale.
Il primo è un vecchio brontolone e tradizionalista, ma saggio e con la testa a posto e la seconda una lavandaia non meno tradizionalista, ma pettegola e chiacchierona.
In qualche occasione i due personaggi furono portati in scena, come nel caso di Buriana, rappresentata nel 1952, dove si trova anche una delle poesie più famose di De Stefani: Caru mei campanin.
In questo monologo l’autore, messe da parte per una volta beghe municipale e nostalgie di campanile, fa parlare un personaggio che mette a nudo l’amara verità, espressa tra il grottesco e il malinconico, che la verità non si può dire.
Edoardo Firpo (1889–1957)
Di Edoardo Firpo, che molti considerano il più grande poeta del Novecento in genovese, si è scritto molto in questi ultimi quarant’anni, forse anche troppo, e si è finito per mitizzarne la figura.
Coloro che non conoscono la letteratura genovese prima di lui, gli hanno voluto attribuire il merito di avere per primo trattato il genovese come una lingua; ad un certo momento si è formata una vera e propria corrente letteraria che cercava di imitare il suo modo di scrivere negli argomenti, nei ritmi, persino nella scelta delle parole.
Come i sostenitori del Firpo, a suo tempo, avevano dovuto battersi contro una visione della poesia in genovese che la limitava ad un passatempo umoristico, o al rimpianto del passato, così quelli della mia generazione si sono trovati a combattere per fare capire che la poesia in genovese non doveva per forza essere uguale a quella di Firpo. Oggi come oggi, quest’ansia di fare il verso al poeta del Grillo Cantadô sembra un po’ cessata e si può ammettere che Firpo è stato veramente un grande poeta; certo, il genovese da lui usato, molte volte lascia l’amaro in bocca: basti pensare a dei versi come il finale di una poesia come Da-o tempo ciù lontan, dove quel «lasciando a galla appena qualche fiore» è italiano schietto, con un po’ di verniciatura genovese.
Eppure, la mentalità «dialettale» del Firpo, come di tanti altri a quei tempi, non poteva permettergli niente altro.
Per il Firpo, fare sfumare il genovese verso l’italiano voleva dire «elevarsi» ad una lingua più spirituale, e nella maggioranza dei casi non potremmo dare ai suoi versi una forma «più genovese» senza rovinarli.
Senz’altro, Firpo comunica un’immagine di Genova che ormai fa parte del sentire comune, anzi vorrei dire che ha cambiato la percezione che tutti abbiamo della città, soprattutto dei quartieri del Levante, ma anche dell’entroterra, e al giorno d’oggi non possiamo pensare alla Foce, a Boccadasse, a Vernazzola, a Carupola, senza ricordarci i versi di Firpo e il suo modo di fare di questi luoghi la scena dell’eterna tragedia umana e del male di vivere.
Colombo Gajone (1878–1973)
Originale figura di antiquario e poeta popolare, Colombo Gajone, già attivo negli anni ’20, affidò la propria produzione a fogli volanti ed opuscoli, fino alla pubblicazione, nel 1963, di Antologia Ovadese.
Ricreatore di generi tradizionali come la ballata e lo stornello, dà il meglio di sè nell’evocare il paesaggio e l’ambiente naturale dell’Oltregiogo.
Ubaldo Mazzini (1868–1923)
Nato alla Spezia, aveva studiato giurisprudenza, ma si dedicò fin da giovane al giornalismo, trasportato anche dalla passione per la politica.
Chiamato alla direzione della Civica Biblioteca e del Museo Civico, il Mazzini si dedicò poi a studi e ricerche sulle antichità e la storia ligure: fu lui a scoprire le famose statue-stele della Lunigiana e a formulare ipotesi sulla loro origine, che riscossero grande risonanza tra gli studiosi non solo italiani.
Repubblicano convinto, il Mazzini in poesia è un «dialettale», nel senso che cerca di proporre in versi il modo di pensare e parlare dei popolani spezzini, secondo quella che era ai suoi tempi l’idea prevalente di ciò che doveva essere la poesia nelle parlate locali; sebbene il Mazzini scriva in ligure, i suoi modelli sono dunque il romanesco Belli, o il toscano Fucini, o ancora il napoletano Ferdinando Russo, con il suo Luciano d’o Rre, testi in cui gli autori fanno parlare in prima persona dei personaggi anche lontanissimi dal modo di pensare del loro poeta, per restituirli al giudizio dei lettori, nella sua verità e spesso nell’enormità grottesca delle sue opinioni e manie; questo fa comprendere in parte le ragioni del relativo successo della poesia del Mazzini, anche a livello nazionale, e gli assicura un posto – magari minore – nella storia della letteratura italiana e anche ligure.
Marino Merello (1865–1933)
Traduttore dei classici greci, latini e francesi, autore di romanzi e saggi di vario genere e poesie anche in italiano, cultore di storia patria e ammiratore di bellezze e monumenti di Genova, ebbe vena poetica di stampo crepuscolare.
Ciononostante, affrontò spesso argomenti politici, storici, e perfino filosofici.
Sue opere, come Il Canzoniere a Nitouche, ci fanno pensare immediatamente a quella Belle Époque genovese, che accomunava tipiche personalità come il capitano D’Albertis o l’eccentrico poeta Ceccardo, e anche se Merello non è D’Annunzio, risulta comunque interessante e caratteristico di un’epoca e di una mentalità.
I suoi versi genovesi sono raccolti nel volume In tempo de guæra (1917), ove, pur in mezzo a certa retorica patriottarda, si possono rintracciare numerose occasioni di poesia e di riflessione.
Degna di interesse, ad esempio, la corona di sonetti dedicata a E gexe de Zena.
In altre occasioni il poeta esprime una vena elegantemente malinconica, carica di amore per la natura, che, come quella del contemporaneo Carlo Malinverni, sembra anticipare Edoardo Firpo.
In altri casi il poeta si lascia andare a meste riflessioni.
Alessandro Monti (XX sec.)
Don Alessandro Monti mise in versi genovesi – rigorosamente martelliani – A vitta de S. Françesco d’Assisi (1900), A vitta de Fræ Françesco Maria da Camporosso (1901) e A Stòria da Madònna da Guardia (1900); i suoi versi ci sembrano oggi piuttosto piatti, monotoni, ma lo scopo del bravo sacerdote non era tanto quello di fare dell’arte, ma quello di diffondere il messaggio cristiano tramite la conoscenza dei santi cari al popolo e per mezzo della lingua genovese, poiché l’italiano non era ancora patrimonio di tutti, come oggi, e inoltre in versi facili da mandare a memoria.
Persino i titoli, il colophon, le dediche e le didascalie delle illustrazioni dei libri del Monti sono scritti in martelliani, a testimonanza di una vera passione del bravo sacerdote per la poesia genovese.
Nella Vita di S. Francesco Maria da Camporosso, che a quei tempi la Chiesa non aveva ancora riconosciuto come santo, il Monti raccoglie e narra una gran quantità di fatti, aneddoti e testimonianze che sono poi entrati negli atti del processo canonico per la beatificazione di Giovanni Croese, nome al secolo di frate Francesco.
Anche il Monti, come il Persoglio, e altri ecclesiastici genovesi, non manca mai di fare sentire la sua scarsa simpatia per il risorgimento italiano, non solo per le note ragioni che contrapponevano Chiesa e Stato a quei tempi, ma anche per la vecchia ruggine dei genovesi con la monarchia sabauda.
Luigi Notari (1879–1961)
Ingegnere, direttore dei Lavori Pubblici nel Principato di Monaco e successivamente assessore comunale, creò il Giardino Esotico, uno dei più originali e ammirati parchi della Riviera.
Fondò il Comitato delle Tradizioni Monegasche e nel 1927 pubblicò A legenda de Santa Devota, poema nazionale monegasco.
Per sua iniziativa si ebbe, a partire dal 1931, il Festin Munegascu, manifestazione che nasceva dalla collaborazione dei comitati delle tradizioni di Monaco, Mentone e Ventimiglia, parallelamente alla pubblicazione de A barma grande, antologia che raccoglieva ogni anno la produzione degli scrittori intemeli in lingua ligure.
È anche autore di testi teatrali.
Altre opere: Bülüghe munegasche (1941), Quelques notes sur les traditions de Monaco (1960).
Nella contesa tra Italia e Francia per il possesso delle terre liguri «irredente» il Notari ambiva a porsi come ago della bilancia.
Filippo Rostan (1896–1973)
Ventimigliese, fu tra i fondatori della rivista intemelia «A Barma Grande», portavoce di un moderato felibrismo tollerato dal regime fascista, in quanto fiancheggiatore delle rivendicazioni irredentiste dell’Italia di allora verso quei territori francesi, che erano un tempo appartenuti allo Stato sabaudo.
Uscita in otto numeri tra il 1931 e il 1939, più altri cinque numeri apparsi nel dopoguerra tra il 1961 e il 1974, la rivista ospitava infatti contributi nelle parlate liguri della zona tra Taggia e il Principato di Monaco, che presentano caratteristiche arcaizzanti, tanto lessicali quanto sintattiche.
Poeta dalla tenue ispirazione tardo crepuscolare, Rostan si rifece a modelli neoprovenzali, introducendo nella modesta tradizione locale temi e toni, per quei tempi, inconsueti e nuovi.
Tommaso Schivo (1923–2011)
Professore di lettere e filosofia, critico letterario, poeta e conoscitore della parlata alassina, fu preside del liceo linguistico «Hanbury», attivo per molto tempo nell’associazione «Vecchia Alassio», fu anche direttore dei corsi dell’Università della Terza Età.
Tra le sue opere si ricorda Canti e ciaiti de cà noscia (1972), dove unisce una produzione comica e folcloristica con altri testi più impegnati; A pasciun e a morte du Segnù (1982), che tenta un recupero della religiosità popolare dei laudari medioevali.
Flora Mancini (1913–1995)
Di umilissima origine, Flora Mancini è stata per tutta la vita una casalinga dall’esistenza ritirata e appartata; le uniche occasioni di svago erano le villeggiature nei mesi estivi a Ovada, dove si recava col marito, che era il poeta Carlo P. Pessino.
Disegnatrice di vaglia, soprattutto del viso femminile, realizzava interessanti ritratti a matita.
Le sue poesie sono raccolte ne A coa do pavon (Genova, 1972), ma tante altre sono andate perdute.
V. E. Petrucci sottolineava «la modernità del fraseggio e l’inconsuetudine dei temi, che paiono a prima vista di marca strapaesana, e subito hanno verticali riprese nelle emozioni […] e nelle immagini».
Guido Nilsen (1893–1964)
Nato a Genova da padre norvegese affermato commerciante in darsena, Nilsen fu meno avveduto del genitore nelle questioni economiche e si ridusse a poco a poco in condizioni finanziarie disagiate.
La sua poesia privilegia stati d’animo malinconici, «per lo più legate ad una considerazione dolorosamente fatalistica della vita»[1], cui sembrano porre rimedio solo la fede religiosa, o il ricordo dei momenti felici.
Scrisse anche in italiano e in francese e fu sportivo conosciutissimo in città, quale praticante la pallanuoto.
[1] F. Toso, La letteratura ligure in genovese e nei dialetti locali, Le Mani, Recco, 2009.
Il compiacimento musicale di molte liriche del Nilsen, e di alcuni altri autori che abbiamo menzionato finora, non può non rimandare a certi sviluppi intimisti e malinconici della ben nota «scuola» cantautorale genovese; anche se non vi sono elementi che ci consentano di pensare ad un influsso diretto della poesia genovese sui cantautori, o viceversa, si può comunque fare riferimento ad un comune stato d’animo, ad uno spirito del tempo e del luogo, il senso crepuscolare di una città antica, che abbia informato impalpabilmente e in misura variabile l’opera di tutti questi autori, peraltro così diversi tra loro.
L’amore per la vita di mare è uno dei temi fondamentali della poesia di Nilsen, che ne trae spunto per meditazioni esistenziali; ritorna in questi versi anche il tema della navigazione come fuga da una realtà percepita come ostile e angosciosa, che abbiamo già incontrato nei versi di Opisso.
[2] fascia: terrazzamento artificiale di una collina a scopo coltivo, tipico dell’entroterra ligure.
Rosita Del Buono (1906–1997)
La savonese Rosita Del Buono, una delle poche donne che si siano dedicate alla poesia in ligure, ci ha offerto una lirica schietta, intessuta di immagini originali e delicata, molte volte ispirata ad uno stretto dialogo con le persone care scomparse.
Visioni e tematiche sono spesso vicine a quelle di Firpo, con l’attenzione al mondo della natura e alle sofferenze di tutti gli esseri viventi.
Ma caratteristiche della Del Buono sono certe figure, in un certo senso inquietanti, o strane, intraviste nei vicoli di Savona, o stati d’animo percepiti nell’aria della campagna, quasi portati dalla brezza nei cambiamenti di stagione, forse dei messaggi di speranza o degli ammonimenti che ci vengono da un altro mondo.
Fiorenzo Toso scrisse che «la Del Buono si muove in un universo simbolico, popolato da sopravvivenze, ricordi e presenze diafane, in un’atmosfera indetefinita che preferisce le stagioni intermedie e le ore crepuscolari e dove la certezza rasserenante è rappresentata dagli affetti e dalla forza purificatrice della poesia.»[1] Da parte sua, Angelo Barile ha detto: «I ricordi e i rimpianti si sciolgono in una nuova dolcezza come la lacrima della vita quando passa nella luce della memoria… Poesia schiettamente femminile, di fresche luci e affetti umani, gentili.
Come non essere felici che ci venga incontro nel nostro parlare materno?…»[2]
[1] F. Toso, Letteratura genovese e ligure in genovese e nei dialetti locali, Le Mani, 2009.
[2] A. Barile, prefazione a Rosita Del Buono Boero – O massetto fresco, 3a edizione (Sabatelli, 1982).
Spesso nella poesia della Del Buono, compaiono personaggi un po’ inquietanti, simboli, tracce e relitti d’una realtà diversa da quella rassicurante di tutti i giorni, da cui fanno capolino quasi come un ammonimento.
La ragione della loro presenza non viene spiegata, ma l’interpretazione è lasciata al lettore.
Nel caso di questa «donna» e di questa «bambina che danza» si potrebbe trattare di allusioni alla condizione femminile, oppure alla condizione più in generale di un’umanità povera, perduta (o salvata?) dalle sue stesse illusioni.
Febbraio è un mese imprevedibile; scontroso, tenero e selvaggio nello stesso tempo, persino un antico proverbio genovese lo associa all’enigmatica essenza originaria della donna e alla variabilità delle distese marine: «Onda di mare, sole di febbraio, pianto di dònna: non ti fidare».
Giuliano Balestreri (1910–1969)
Il giornalista Giuliano Balestreri portò nella poesia genovese stimoli e suggestioni assai diverse da quelle cui il pubblico nostrano era abituato; ma i richiami alla musica jazz, a situazioni e atmosfere d’oltreoceano si fondevano bene con una civiltà e un ambiente umano che, nel corso della sua storia, ha sempre risentito degli influssi più vari e diversi fra loro.
Lontano dal folclorismo e dalla retorica sulla vecchia Genova, Balestreri ambienta le sue «ballate senza tempo nella città dinamica dei quartieri orientali, ove il ricordo, quando c’è, si attualizza per contrasto nel dinamismo quotidiano di unacapitale commerciale»[1].
Così, i vari personaggi e situazioni dei quartieri del Levante genovese non sono «bozzetti», ma figure simbolo della condizione umana.
[1] F. Toso, Emigranti do rie.
Poeti in genovese del Novecento, In forma di parole, Bologna, 1999.
Non solo i temi trattati da Balestreri, ma i ritmi, le frequenti spezzature nel fluire del verso e delle immagini, rimandano ad atmosfere d’oltreoceano.
Anche i temi più dichiaratamente crepuscolari e provinciali vennero trattati da Balestreri con un taglio moderno e innovativo da un punto di vista stilistico.
Il ritmo spezzato, le veloci notazioni impressionistiche fanno pensare a una sorta di jazz verbale.
Una poesia come questa sembra anticipare certi versi «mortuari» di Giannoni, e d’altronde può richiamare alcuni momenti misteriosi e come sospesi della poesia di Guidoni.
Un altro tema della nostra poesia del Novecento è costituito dalla difficoltà, ma anche dalla bellezza, di trasmettere gli antichi valori della civiltà e della mentalità genovese alle nuove generazioni.
Si confronti questo testo con Quande l’é oa di Sergio Sileri.
[2] monte Fasce: alta collina immediatamente alle spalle di Genova.
Angelo De Ferrari (1921-2013)
Incline alla narrazione, alla descrizione, De Ferrari esprime «una passione civile profondamente legata ad istanze interiori»[1].
Principalmente poeta sociale e civile, come Sileri o Giannoni, l’autore avverte la decadenza della città come un sintomo della perdita di ognivalore autentico nel mondo moderno e della sua sostituzione con realtà artificiali; ciò gli appare direttamente in rapporto con il decadimento psicologico e morale, oltre che eco nomico, dei genovesi tutti – e dell’autore in particolare – che sembrano destinati ad un ripiegamento su loro stessi, avendo perso i punti di riferimento etici che costituivano un tempo la loro forza.
[1] F. Toso, La letteratura ligure in genovese e nei dialetti locali, Le Mani, Recco, 2009.
Ernesto Pisani (1935–?)
La poesia del varazzese Ernesto Pisani, come molta lirica contemporanea in ligure, è per lo più rivolta ad un’indagine interiore che trae spunto dal paesaggio per riflessioni esistenziali. L’amore, gli affetti familiari, i rimpianti, l’aspirazione ad una vita appartata, i ricordi delle glorie liguri del passato costituiscono la sostanza di un verso fondamentamlente narrativo, con buone capacità descrittive.
Pisani ha pubblicato in genovese: ’N’arbanella d’anciöe (1978), E öe do sô (1981), Solo mi sò… e ti (1992).
Giovanni Ghione (1952)
Ghione è nato a Savona nel 1952, ma vive a Varazze e ha lavorato a Genova come funzionario della Regione Liguria; si è interessanto di storia religiosa e locale.
Nella sua poesia, Ghione si distacca a poco a poco dall’influenza di Firpo e alterna toni narrativi, come nella sua prima raccolta Navego incontro a-o sô (1988), ad altri schiettamente lirici; come ha scritto F. Toso: «sembra orientarsi verso l’evocativa allusività del frammento, in cui si accumulano immagini spesso felici, solarmente composte nella loro conclusa coerenza».
F. Gallea, da parte sua, nella presentazione a Çercando a luxe (2010) fa osservare come «i risultati migliori si colgono in quelle liriche dove il cuore vince sulla ragione e il sentimento scaturisce e diviene comunicativo, e in quelle dove si intessono quadretti e ambienti intimi e raccolti».
Secondo Maurizio Cucchi, invece, «a Ghione piace giocare con i versi… segue la strada del pittoresco vernacolare.
Tutto bene, anche se, al contrario di ciò che si potrebbe pensare, arrivare alla poesia con questi mezzi, è ancora più difficile…».
Quest’ultima citazione ci conferma che la critica italiana nella poesia «vernacolare» cerca sempre il «pittoresco», tipico di una concezione riduttiva e minore, che nel caso del Ghione non costituisce certo la caratteristica più importante.
Nei suoi versi Ghione esprime un vivo sentimento del tempo che passa inesorabile, e segna i momenti della vita, che si possono ricuperare con la memoria.
Paolo Bertolani (1956)
Nato alla Serra di Lerici, Bertolani è stato uno dei poeti liguri più noti a livello nazionale.
Dedicatosi alla lingua locale piuttosto tardi, tema fondamentale della sua poesia è un ininterrotto dialogo con i morti, una sorta di regresso nella memoria per non interrompere il contatto con le persone care, la cui scomparsa appare traumatica ed immedicabile.
Suggestioni letterarie – Pascoli in primo luogo – hanno influito sull’autore, corroborate inoltre da una ricerca linguistica che «sfrutta appieno le peculiarità di un mezzo espressivo caratterizzato da una particolarissima musicalità»[1].
[1] F. Toso, Letteratura genovese e ligure – Il Novecento – I, Marietti, Genova, 1991.
Come le persone, così anche i luoghi e le loro memorie scompaiono, travolte dal tempo e dal progresso.
Il mondo che fu degli scomparsi, e come nato da loro, continua a reggersi sulla loro invisibile presenza, sulla loro sollecitudine, in definitiva sul loro amore.
Carlo Costa (1919–2000)
Tra coloro che in qualche modo si sono dati da fare per la conservazione dell’idioma ligure, non si può dimenticare il nome del chiavarese Carlo Costa; professore di lettere e storia dai molteplici interessi, fondò nella sua città numerosi enti, associazioni, circoli, tra i quali non ultima la società O Castello, per la salvaguardia delle tradizioni locali.
Poeta di stampo intimista, profondamente influenzato dalla letteratura classica, ha pubblicato A stradda (1982), Canson antiga (1989), Comme l’öchin (1994).
Interessanti le sue traduzioni in ligure da parecchi classici latini, come Catullo, Tibullo, Orazio, condotte con sicura conoscenza della materia.
Elsa Pastorino Alloisio (1918–2016)
Nata a Sestri Ponente, dove è sempre vissuta, Elsa Pastorino era entrata da ragazzina in qualità di operaia nella «Ceramica Ligure Vaccari» di Borzoli e poi, dopo il matrimonio, si era messa a lavorare in casa come ricamatrice di traverse alla genovese.
Visse direttamente gli anni drammatici della seconda guerra mondiale, fu antifascista e donna impegnata politicamente a sinistra.
Iniziò la sua attività di poetessa e promotrice della lingua ligure in tarda età e, nonostante non avesse avuto la possibilità di studiare, fu considerata donna di grande cultura.
Partecipò attivamente alla realizzazione del volume Ragazze di fabbrica a cura delle Biblioteche Guerrazzi e Bruschi Sartori, con una sua intervista video anche trascritta in genovese.
Donò le copie di tutti i suoi volumi alle Biblioteche Guerrazzi di Cornigliano e Bruschi Sartori di Sestri Ponente ed elargì significativi doni di volumi di altri autori, su vari argomenti e generi, da lei attentamente scelti ed acquistati.
Ancora oggi vengono utilizzate le sue fiabe e poesie per le attività scolastiche primarie e secondarie sulla lingua ligure.
Più delle poesie della Elsa Pastorino, d’una semplicità naif, sono interessanti i suoi racconti, dove rievoca ambienti e situazioni di un’epoca e di una mentalità piuttosto lontane da quelle d’oggi, e sono non di rado conditi da una neppur tanto velata protesta sociale.
Una buona parte dell’attività di Elsa Pastorino fu dedicata alla raccolta di fiabe tradizionali, che pur non essendo specificatamente genovesi in origine, lo erano comunque diventate, fino ad entrare, sotto forma di detti proverbiali e modi di dire, nel parlare di tutti i giorni.
La seguent, della volpe e del lupo, ci viene da Esopo e, con modifiche e interpolazioni tramite la tradizione francese del Roman de Renard, è giunta fino a noi in versioni anche molto diverse fra loro.
I detti «Ran, ran, il malato porta il sano» e «Lappo, lappo - E per la coda ti ci lascio» erano frequentissimi nel genovese fino a non molto tempo fa e lasciano intravedere l’originale redazione in versi.
Fabrizio De André (1940–1999)
De André è stato uno dei più conosciuti rappresntanti della canzone d’autore italiana nella seconda metà del Novecento; entra nella storia della letteratura ligure perché è un personaggio ormai «iconico», come si usa dire oggi e, di fatto, i suoi due album Creusa de mâ (1984) e Le nuvole (1990), a suo tempo, vollero dire molto per l’immagine del ligure e del genovese nel mondo.
Secondo F. Toso, De André era riuscito a fare di Genova un simbolo e una bandiera del mondo mediterraneo.
Non sono mancate le critiche a proposito della lingua da lui usata, in gran parte inventata e artificiosa, e anche sui contenuti, basati a volte su riferimenti storici inconsistenti, ma in ogni modo era in De André la capacità di richiamarsi ad una realtà e ad un modo di pensare internazionali, di rimette in giro parole ed espressioni che hanno assunto un senso e un vigore nuovo, prima ignoto, e farle conoscere al mondo.
Da lui, si è acceso nuovamente tra i giovani di una certa generazione un qualche interesse per una lingua che stava per morire, con il conseguente fiorire di gruppi, cantanti e musicisti che, dalla fine degli anni Ottanta, hanno fatto musica in genovese.
Il forte contenuto erotico del testo, per altro non infrequente anche nel De André italiano, più che pornografico sembra un’espressione di energia e voglia di vivere, che si vuole manifestare al di fuori della regole.
Come si è detto, si possono notare delle parole inventate, come «umedo» invece di «umio» e «arveâ» invece di «boggio» o «bresca» nel senso di alveare, senza che ve ne fosse il bisogno, poiché termini più genuini esistono ancora in genovese.
Sola giustificazione può essere la resa metrica, la necessità di formare un verso di quattordici sillabe, un settenario doppio, oppure di avere una rima alla fine del verso («boggio» o «bresca» non rimano con «demoâ»).
In questo famoso testo, ritroviamo un senso di avventura, ma anche un gusto per gli accostamenti originali, che sfiora il nonsense, un po’ come la contemporanea poesia di Guidoni e di altri.
Maria Terrile Vietz (1926–2016)
Notissima attrice del teatro genovese, nacque nel 1926 a Sampierdarena.
Iniziò la sua attività teatrale nel dopoguerra, sotto la guida di Emilio del Maestro, ma fu in particolare dopo l’incontro con Vito Elio Petrucci, con cui ebbe un lungo e fruttuoso sodalizio artistico, che ottenne ampia affermazione e popolarità.
Fu protagonista di più di venti opere teatrali, in particolare commedie, alternando l’attività di attrice alla divulgazione culturale in Rai e sull’emittente Telegenova, conducendo per alcuni anni un popolare programma di intrattenimento e informazione.
Per la sua attività ricevette vari premi teatrali e culturali. Per quattordici anni fu vicepresidente dell’associazione A Compagna, oltre che la prima donna a coprirvi cariche dirigenziali.
Nel 2003 fondò l’associazione dedicata a Petrucci, con sede presso la Biblioteca Lercari di Villa Imperiale, dedita all’insegnamento e diffusione della lingua genovese.
Nel 2012 pubblicò con Erga Edizioni il libro Fregogge de pan pöso, raccolta di aneddoti e brevi racconti.
Morì a Genova nel febbraio del 2016, un mese dopo aver compiuto novant’anni.
Nel suo libro Fregogge de pan pöso (2012, “Briciole di pane raffermo”) Maria Terrile rievoca pesonaggi, macchiette e fatti del passato, di interesse locale, tra la curiosità e la barzelletta, ma con una vivacità notevole e simile a quella che è necessaria a teatro per attirare l’attenzione del pubblico.
Unico difetto è un genovese un po’ troppo mescolato con l’italiano, come del resto si usa spesso in scena, per farsi capire meglio.
Fiorenzo Toso (1962–2022)
Pare che i primi interessi del linguista, docente universitario, poeta Fiorenzo Toso fossero per l’archeologia; in fondo per tutta la vita ha continuato a studiare il passato, scavando non nella terra, ma nel linguaggio, in questo enorme patrimonio di parole che ci sono state tramandate, e non sono ancora state tutte esplorate, studiate, catalogate: Toso era un minatore di parole e una volta che aveva trovato queste pietre preziose, le raffinava, le usava in poesia.
I primi tempi, in cui apparvero le poesie di Toso, si sarebbe potuto pensare che fossero scritte in arenzanese, in un genovese rustico, per il prevalere di termini arcaici, desueti; in realtà, si trattava di un genovese letterario, costruito con l’apporto di termini sì rustici, ma anche colti, desunti dal lessico degli antichi scrittori genovesi.
Il tutto per restituire al ligure la dignità di lingua, che è andata perduta in seguito ai mutamenti sociali e a varie vicende storiche, politiche e letterarie.
Quello era l’intento, in effetti aveva costruito una lingua, che era anche nello stesso tempo uno stile tutto suo.
Non ci illuderemo che, semplicemente usando queste stesse parole, otterremo uno stile uguale o solo simile a quello di Toso.
Ciò che è peculiare alla sua poesia è del tutto inafferrabile; come avviene per ogni vero poeta, la sua vera personalità sta nello stile, nella combinazione delle parole, in qualcosa di indefinibile che non si può ricuperare; rimane come un giardino che si può osservare da fuori, ad una certa distanza, ma dove non possiamo più entrare.
Spesso, protagonista delle poesie di Toso è il paesaggio ligure, delicatamente rivisitato e reinventato con coloriture psicologiche.
In questa lirica e nella seguente si può avvertire l’influsso di J. V. Foix, autore con cui Toso ha in comune la caratteristica di essere un «cacciatore di parole», un segugio del recupero lessicale, ma al posto del delirio surrealista del poeta catalano, riconosciamo ben presto in questi versi una ben più pacata aria di casa nostra e una sommessa allusione alla irreversibile decadenza dell’entroterra ligure.
Tornato alla poesia dopo oltre vent’anni di pausa creativa, Toso sembra unificare in questa nuova fase le numerose sollecitazioni e stratificazioni culturali e avviarle verso una generale ricapitolazione dei suoi temi favoriti e della sua ricerca esistenziale, con ciò perseguendo anche lo scopo di corroborare sempre più il suo progetto di rifondare in epoca moderna una lingua genovese letteraria duttile, espressiva al massimo, atta ad esprimere ogni sfumatura del pensiero.
La serie di poesie ispirate ai dipinti di Joaquin Sorolla esprimono le sensazioni provate dal poeta di fronte alle opere del pittore catalano e potrebbe essere accostata a certe opere barocche che cercavano di fondere insieme forme d’arte diverse, ma fa pensare soprattutto al teatro: l’autore dà la sua voce a dei personaggi che si presentano alla sua fantasia uno dopo l’altro e li fa recitare per noi.
In questo, Toso è avvicinabile al suo autore preferito, Gian Giacomo Cavalli, la cui poesia, pur rientrando nei canoni della poesia lirica, ha un fondo teatrale, con una tipica ricerca dell’effetto prezioso, raffinato, al di là dei concetti che il testo esprime.
La lunga navigazione nella vita, adombrata dalla metafora marinaresca, vede alla fine, come in uno spiraglio, rivelarsi la presenza del sacro, d’un Dio indefinito e assolutamente aconfessionale.
Le prose di Fiorenzo Toso sono state quasi tutte d’argomento sociale, a volte satirico; nel caso di Serv’assæ tentò invece un argomento dalle sfumature soprannaturali, benché non vi manchi qualche accenno politico, ma molto distillato e solo sullo sfondo.
L’ambientazione sudamericana, con il richiamo alle vicende e alla vita degli immigrati genovesi nell’America Latina, permette anche la chiara allusione al mondo degli sciamani indios che Castaneda ci ha fatto conoscere, con le sue enigmatiche storie di don Juan.
La voce registrate è quella dello stesso Toso, una delle sue rare registrazioni in genovese.
Anselmo Roveda (1972)
Scrittore e studioso di letteratura e tradizioni popolari, ha scritto in italiano una ventina di libri per i ragazzi, alcuni dei quali premiati e tradotti all’estero; è professore a contratto di Sceneggiatura II (Analisi delle strutture narrative e elementi di scrittura creativa) all’ISIA di Urbino e vicedirettore della rivista Andersen.
Nato in un’epoca in cui il genovese era divenuto lingua, come dice lui, «da bocce e da carte, da orto e pallone, da imprecazioni e motteggi», ma spinto dalla necessità di usare una parlata che fosse «fortemente sua, e allo stesso tempo una lingua universale, storica, fatta con le vite di chi vite aveva vissuto», ha dovuto studiarsela faticosamente, a partire proprio dai «rafataggi», gli avanzi della lingua che ci hanno lasciato le generazioni vissute prima di noi.
Insomma, si trattava di trovare un punto d’incontro fra una tradizione antica e la modernità con le sue sfide, che non possono essere ignorate, in modo che la prima ne sia rivitalizzata e la seconda umanizzata, vivificata dalla memoria e dall’esperienza del passato.
Molto spesso Roveda, con le sue liriche, si immerge in un mondo mediterraneo e solare – dove anche un genovese potrebbe ritrovarsi – con la speranza de dare nuova vita alle nostre tradizioni appoggiandosi a quelle di popoli che ci sono affini, operazione già tentata a loro modo da Giuliano Balestreri e da De André: un viaggio in Galizia piuttosto che a Roma o a Tokyo, un ricordo di Amalia Rodrigues, la citazione da Buttitta, si trovano su quest’itinerario psicologico e letterario, mentre le poesie d’attualità rientrano nuovamente in quella tradizione di impegno civile, che è tipica della letteratura in genovese.
Enrica Arvigo (1963)
Laureata in Lettere Moderne presso l’Ateneo genovese, Enrica Arvigo è funzionario comunale.
Per molti anni si è impegnata in una meritoria opera di divulgazione, promozione e salvaguardia della parlata genovese a mezzo di corsi, conferenze, letture pubbliche.
Scrive dal 1980 e ha ottenuto numerosi riconoscimenti in concorsi regionali e nazionali di poesia; è anche grafica di notevole talento.
Il verso spezzettato e tendenzialmente breve, ansioso, spesso illuminato da brividi ultraterreni, ci introduce al mondo trepido dell’autrice, intenta a spiare i minimi sussulti della vita e della speranza in tutto ciò che accade.
La sua fede nella perenne rinascita di uomini e cose è, a tratti, commovente e, a ben guardare, costituisce forse l’unica risposta possibile, di fronte alle piccole e grandi tragedie nella vita di tutti.
Da confrontare con la lirica di B. Pedemonte, sullo stesso argomento, che abbiamo letto in precedenza; nemmeno qui abbiamo pedanterie intellettualistiche, ma le immagini spesso oscure e faticose esprimono sofferenza, esclusione e solitudine, in un contesto assai più pessimistico.
Ogni speranza di sopravvivenza è incerta, affidata al ricordo che i cari scomparsi hanno lasciato tra noi.
Oggetti e vicende vengono spesso usati per vivere o rivivere in modo vicariale pene e inquietudini personali.
Così nella bambola si trasferisce il senso di esclusione, di separatezza dell’autrice dal resto del mondo.
Enrico Granara (1955)
Trascriviamo qui la nota che Enrico Granara ha scritto di sé:
In questi ultimi tempi, Granara ha raccolto in un volume, I zinæ de Zena (Gli orizzonti di Genova), i suoi lavori di traduzione e adattamento in genovese di vari testi letterari e articoli giornalistici, spesso legati alla vita di mare e alla presenza dei liguri oltremare.
Un libro che, al di là del valore dei singoli testi, ci fa riflettere ancora una volta sulla complicata rete di relazioni nel destino di questo popolo legato alla navigazione.
Achille in Sciro (1830)
Rappresentata per il carnevale del 1830 al Teatro S. Agostino, Achille in Sciro, opera di un anonimo, è la parodia in genovese dell’omonimo dramma in versi del Metastasio; poiché quest’ultimo era il classico poeta di corte, massimamente gradito all’ancien régime, si ritiene che questa messa in scena, con il suo attacco a dei personaggi e a una moda letteraria sorpassati da molto tempo, ma ancora così vivi per la mentalità di allora alla corte dei Savoia, nasconda una velata polemica contro il dominio sabaudo; si sa infatti che il re Carlo Felice era di gusti letterari antiquati, oggetto di ironia anche a Torino.
Inoltre, la parodia era interpretata da una compagnia di attori gobbi (così dice una nota sul frontespizio dell’edizione a stampa), cosa che può far pensare a una qualche allusione alle ben conosciute deformità e tare fisiche e psicologiche dei rappresentanti della famiglia reale; infine, è interessante osservare come la lingua usata nella parodia, già fin dalle prime battute, è una delle più popolari e schiette che si possano trovare nel genovese scritto; ciò dipende senz’altro dall’intenzione dell’autore di creare un fortissimo contrasto con la materia aulica del testo originale.
Aldo Acquarone (1898–1964)
Fedele alla forma metrica del sonetto, perseguì tutta la vita un tipo di bozzettismo dialettale che voleva essere emulo delle contemporanee esperienze romanesche del Trilussa o del Pascarella.
Acquarone, tuttavia, non riesce nell’intento di creare una poesia autenticamente popolare e in realtà non lo desidera neppure; è un uomo troppo disilluso nei confronti della vita, che lo ha fortemente provato e reso scettico circa le ideologie e gli ideali: segue forse in ciò il destino degli altri poeti in ligure, nessuno dei quali, tantomeno un Firpo, nonostante numerosi tentativi, è mai stato in grado di ottenere nell’ambito della poesia comica, satirica, o a sfondo sociale, risultati abbastanza convincenti, o comunque pari a quelli ottenuti da autori di altre regioni.
Per qualche motivo, la tendenza più genuina della poesia in genovese è sempre stata elitaria e aristocratizzante.
L’Acquarone non fa eccezione: un critico arrivò un tempo a parlare per l’Acquarone di poesia «con l’erre moscia» e il poeta infatti ostenta distacco e ironia di fronte ai suoi personaggi «popolari», sebbene non manchi di umana pietà verso di loro, restando tuttavia emblematico di un certo tipo di vita genovese, disincantata e quasi cinica, specie tra le due guerre e nel secondo dopoguerra.
La lingua usata, fortemente italianizzante, si accorda bene con questo genere di poesia, espressione di una borghesia priva di grandi tensioni morali, almeno in apparenza.
Acquarone pubblicò in vita varie raccolte di versi, poi riunite nell’edizione de I sonetti (1959).
Fu anche autore di due fortunate commedie per Gilberto Govi: Quande o gatto o no gh’é (1927) e Bocce (1930), nelle quali non si discosta molto dagli abituali cliché del teatro goviano.
Acquarone riesce bene nella pittura di un’umanità derelitta, ma in fondo felice, che non domanda molto alla vita e simboleggia un mondo dove il tempo ci scorre addosso senza che neppure ce ne accorgiamo.
Nel secondo sonetto la satira colpisce i riti vuoti della burocrazia e della politica, che ha bisogno di eleggere democraticamente tutti, anche «lo scemo del paese».
A volte l’umorismo, spesso cinico, di Acquarone si scioglie in una tranquilla malinconia.
Sebbene sia uno spirito laico, l’autore sente la lontananza tra il mondo della fede ingenua degli antichi e il nostro mondo spregiudicato e, in apparenza, più libero.
Il sonetto, probabilmente ispirato alla tragica sorte di Friedrich Nietzsche, riflette amaramente sul destino umano, sotto un’apparenza sorridente.
Anche nelle situazioni più tristi si può trovare l’aspetto comico; e anche uno spirito come Acquarone, in sostanza laico, nella riduzione del crocifisso ad un oggetto di utilità pratica, vede riassunta la generale indifferenza per il malato che muore da solo.
Alerame Traversagni (XV sec.)
Il primo scrittore savonese – in ordine cronologico – di cui si conosca il nome, è Alerame Traversagni che, nel 1455, scrive un volgarizzamento della vita di Santa Elisabetta d’Ungheria: Alerame apparteneva ad un’illustre famiglia savonese di celebri umanisti, come Giovanni Antonio, autore di opere ascetiche e matematiche, e fra’ Lorenzo Guglielmo (1422-1503), che insegnò filosofia e teologia a Pisa, Roma, Parigi, Cambridge e Tolosa.
Di Alerame non si sa quasi niente, ma forse la vita di Sancta Elisabeth è solo un frammento di un’opera più lunga sulle vite dei santi, che è andata perduta.
L’autore fa capire l’intenzione di dimostrare come una donna laica possa arrivare alla santità mediante doti soprattutto umane, come la penitenza, la carità, e le opere di misericordia, rimanendo coinvolta nelle cose del mondo.
Conseguentemente, gli elementi meravigliosi e soprannaturali sono ridotti al minimo e dal racconto traspare quasi una concezione razionalista, in un certo senso moderna.
Il testo mostra anche una insolita cura della forma e testimonia anche la presenza di un ambiente culturale alquanto raffinato, quello stesso da cui avrà origine, da lì a poco, la grande affermazione della dinastia papale dei Della Rovere.
La lingua usata è il ligure decadente del tardo Quattrocento, molto mischiato con il toscano, ma ben riconoscibile.
Ambrogio Conti (XVIII sec.)
L’abate Conti è uno degli autori minori del Settecento; amico del De Franchi, con cui sambia delle lettere, contenenti consigli e a volte discussioni in versi, collaborò alla traduzione della Gerusalemme Liberata, mentre, in proprio, risulta più che altro un poeta d’occasione.
In questa lettera in versi indirizzata al De Franchi, si sfoga lamentandosi della sua condizione di precettore, ma in pratica di servitore, in una famiglia patrizia che gli assicura un pane, ma in cambio di una gran quantità di incombenze che non gli spetterebbero; da questa sua situazione il Conti trae il preteso per alcune riflessioni sulla vita dell’uomo dalla nascita alla vecchiaia.
Anonimi del 1746
I fatti del dicembre 1746, ossia la ribellione che, iniziata da Balilla, portava in pochi giorni alla cacciata degli austropiemontesi dal territorio ligure, non ispirarono soltanto i versi del De Franchi e del Gallino, ma anche molti altri poeti anonimi, alcuni di parte popolare, altri più chiaramente di parte gentilizia, ma tutti animati da grande ardore patriottico: nel comune amore per Genova le classi sociali sembravano riconciliarsi e nasceva una sorta di epica popolare nel segno della lotta all’invasore.
Tra i vari poemi del ‘46, si ricordano il Trionfo reportao da ro popolo zeneize e la Libeazion dra Sittæ de Zena.
Dal primo, una versificazione rozza ma importante per la precisione storica nel rievocare gli avvenimenti, traiamo i versi riguardanti l’episodio di Balilla, mentre dalla seconda prendiamo i sonetti che trattano del sacrificio di Pier Maria Canevari, giovane patrizio che, distintosi in varie fasi della rivolta, morì alla Scoffera per un colpo a tradimento.
[1] Il generalissimo austriaco Botta Adorno, di origini genovesi, e perciò particolarmente inviso alla popolazione, che lo considerava un traditore.
In questo poemetto di parte aristocratica si narra la vicenda di Pier Maria Canevari, un patrizione che si batte eroicamente e viene ucciso a tradimento presso la Scoffera, mentre altri personaggi altrettanto importanti, ma di origine popolare, vengono lasciati in ombra, o non se ne parla affatto.
I versi scorrono bene, ma la grafia è talmente irregolare da lasciare molte volte dei dubbi sul significato e la vera pronuncia delle parole.
[2] La Scoffera.
Barnaba Cigala Casero (XVI–XVII sec.)
A quanto ne sappiamo, Barnaba Cigala Casero (sec. XVI, principio sec. XVII) fu il primo a comporre degli elogi in lingua genovese in occasione delle elezioni dogali (per Antonio Cebà, nel 1593, e per Agostino Doria, nel 1601), un genere letterario che sarebbe stato portato al culmine dell’espressione artistica dal Cavalli qualche anno dopo.
Nel primo encomio, il Cigala dimostra l’intenzione di consigliare, con prudenza, i patrizi sul da farsi per il bene della cosa pubblica, mentre nel secondo si dedica più che altro ad esaltare la famiglia del nuovo Doge e la sua importanza nella storia de Genova; in questo modo anticipa la poesia cavalliana, in cui l’elogio non è molto più di un pretesto per una manifestazione di bravura stilistica.
In ogni caso, il genovese diviene un simbolo della diversità politica della Repubblica e del suo popolo, non potendovi essere alcun sospetto d’un uso nostalgico e «conservatore» della lingua, certo ancor meno che nei versi del Foglietta polemico delle «toghe».
Altro aspetto importante della poesia del Cigala è la lirica amorosa petrarcheggiante, come nelle Ottave a Margherita e nella canzone Quando un fresco, soave, dolce vento, dove riesce ad adattare all’ambiente ligure delle immagini che ai suoi tempi potevano apparire già vecchie, con freschezza di linguaggio e un profondo senso della musicalità della parola.
Si potrebbe pensare che l’opera del Cigala fosse destinata a restare patrimonio d’un élite di letterati e a non uscire mai dall’ambiente di Corte: invece, ancora nel 1840, nei Canti Popolari di Porto Maurizio, raccolti da Bartolomeo Acquarone, troviamo un’eco parodica dalle Ottave a Margherita: «Credevi di avermi stregato / facendoti padrona del mio cuore?» dice l’Anonimo poeta ponentino; ciò che prova come quegli antichi versi fossero ben conosciuti anche in Riviera, a distanza di secoli, e in ambienti assai lontani da quelli per cui erano stati scritti.
In questa famosa canzone di stampo petrarchesco, ma comunque potentemente originale, si può dire che il Cigala, il poeta della «maravegia», dello stupore di fronte alla bellezza della donna, sentita come una personificazione dello spirito divino che anima la natura, preannunzi tutti i successivi sviluppi di una gran parte della lirica genovese, dal Cavalli al De Franchi, al Firpo.
In questo ben noto poemetto, del quale riportiamo solo la prima parte, il Cigala, come già il Foglietta, trasporta le tematiche stilnoviste o petrarchesche in un ambiente domestico e cittadino, ma la donna è angelicata solo agli occhi dell’innamorato, che è così preso da lei da immaginarsela come un essere sovrumano; il poeta si accorge della propria debolezza e tutte le ottave sono fondate su di una leggere autoironia.
Nei discorsi per l’elezione del Doge, il Cigala si attiene ad una prassi che voleva degli elogi convenzionali e delle critiche moderate e generiche, indirizzate ad una classe politica, seguite da consigli altrettanto generici, esortando il popolo e i politici alla concordia, a stare tutti uniti, nel nome della prosperità della Nazione.
In una esposizione di solito piatta e monotona, il poeta arriva raramente a qualche lampo di ispirazione, con richiami alla poesia civile dell’Anonimo.
Terzine anonime nelle Rime diverse (XVI sec.)
Queste terzine di un poeta rimasto anonimo fin dai tempi della sue pubblicazione nell’antologia delle Rime Diverse, ci fanno intravedere una personalità diversa da quella degli autori suoi contemporanei; come scrive F. Toso: «In un monologo che si configura come un’ammissione di colpa, ma anche come l’invito a porre rimedio all’impasse che segna la crisi di un sentimento, l’anonimo raggiunge accenti di rude schiettezza, che fanno di questa poesia un testo a modo suo unico nell’ambito della letteratura in genovese…».
Dispiace che, della produzione dell’autore, molto lontano dal petrarchismo del suo tempo e da ogni tentazione declamatoria, non si conosca altro esempio.
Giovanni Casaccia (1813–1882)
Giovanni Casaccia è l’autore del più famoso dizionario genovese-italiano, uscito in due edizioni, nel 1851 e nel 1876, e di una grammatica rimasta inedita; cercò di mettere ordine nella confusione della grafia, operazione riuscita solo in parte, e ci ha lasciato in eredità molti dubbi e incertezze che continuano fino al giorno d’oggi.
Ma fu altresì un continuatore dell’opera del Piaggio, e compilò il Lunäio do Sciô Regiña dal 1844 al 1863 (con l’eccezione di quello del 1847, quando se n’era occupato Luigi Doria e di quello del 1850 affidato a Cristoforo Castellini).
Combattivo liberale, al contrario del Piaggio, e simile nelle idee al Pedevilla, Casaccia pubblicò anche una raccolta di poesie, A sanfòrnia zeneise (Lo scacciapensieri genovese; 1852 e 1863); a parte i testi chiaramente politici e polemici, vi si trovano anche delle «visioni», espediente letterario che in genovese risale fino ai tempi del Cavalli, se non prima, dove l’autore immagina di incontrare influenti personalità giù decedute, che lo investono di qualche missione nel mondo dei vivi.
Nel caso preso in esame, Casaccia incontra Ballin, il pescatore alter ego del Cavalli, che lo incarica di celebrare la venuta a Genova del celebre predicatore e patriota ferrarese Ugo Bassi, che qualche anno dopo morirà martire dell’Unità d’Italia.
[1] La «Cava» e la «Stria» erano due spiagge, sotto Carignano, dove ora scorre la Circonvallazione a mare.
Casaccia immagina che il Cavalli, vissuto – secondo lui – in un’epoca retrograda, una «sentina di babbei», allorquando un poeta poteva solamente incensare i potenti, incoraggi il poeta moderno a trattare «argomenti nobili», ora che i tempi lo permettono; in particolare, l’arrivo a Genova di Ugo Bassi, il gesuita patriota.
Dopo aver vantato le qualità del predicatore, che si suppone sia così importante agli occhi di Casaccia in quanto patriota e repubblicano, più che come uomo di religione, l’ombra del Cavalli si allontana.
