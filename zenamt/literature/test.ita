L’Anonimo genovese (XIII sec.)
Colui che chiamiamo il «Dante» dei genovesi e che, a quanto ne sappiamo, è il fondatore della nostra letteratura, ci viene incontro per primo senza avere un nome e lo diciamo «l’Anonimo genovese».
Vi fu chi, cercando nei suoi testi, pensò si chiamasse Luchetto, e chi Simone, ma prove sicure non ce ne sono.
Forse è meglio così; l’Anonimo non è la voce di un singolo, ma di tutta una città e di un’epoca, quando le virtù civiche contavano più dell’iniziativa di una sola persona.
Con lui, siamo ancora ai tempi in cui un poeta poteva incarnare tutta una nazione, senza troppo sforzo; dopo, verranno quelli che rimpiangono «i vecchi tempi».
Sempre dopo, quelli che si guardano l’ombelico, e pensano che deve interessare a tutti.
Dopo ancora, la ribellione e la bestemmia, l’amore che fa impazzire e la mancanza di significato nella vita.
Ma con l’Anonimo siamo ancora agli albori, a un padre che ci dice: «Tu uomo che vai per la tua strada / sano e giovane, fresco e forte / non andare per vie storte / come nave senza guida», a un tale che si entusiasma per le vittorie in guerra del suo popolo, unito nel suo sentire, nelle sue passioni, nella sua concezione del mondo.
E sente che Dio è dalla sua parte perché è dalla parte del giusto; prima della battaglia di Curzola, i Veneziani hanno rifiutato tutte le proposte di pace, ma «dove per la ragione non c’è posto, / come hanno scritto i dottori della chiesa / l’uomo può, per difendere il suo diritto, / mettere in gioco le armi».
Ma quando i nemici saranno battuti, «il nobile cuore dei genovesi» ne avrà pietà e ne libererà più di quattrocento.
E «poiché Dio aveva previsto / che i loro cuori erano avvelenati / e quelli dei genovesi umili / ci diede la vittoria.»
L’Anonimo fu un poeta profondamente religioso, dalla visione del mondo moderatamente moralista ed ispirata ad una assoluta fiducia nella giustizia divina.
La profonda ispirazione religiosa di Lucheto conferisce a certi suoi versi una grande intensità drammatica.
Qui la Madonna narra ad un interlocutore le diverse fasi della Passione di Cristo.
L’Anonimo è anche e soprattutto un poeta civile, che sull’orgoglio di essere genovese riesce a creare una vera e propria epica, sonora e potente, come si può constatare dalle sue poesie storiche: tutto un inno al coraggio dei liguri e alla loro pietas, grazie alla quale avranno la meglio sui loro nemici.
Nelle vittorie di Laiazzo (1294) e di Curzola (1298) ottenute contro i Veneziani, il poeta vede la mano di Dio, che sostiene l’armata genovese, perchè formata da uomini virtuosi e guidata da ammiragli saggi e pii contro un nemico colpevole di innumerevoli nefandezze.
L’arcaica vigoria della lingua dona una indefinibile suggestione a questi versi, ma li rende anche di difficile lettura per i genovesi di oggi.
Anche il «Dante dei genovesi», pur essendo un guelfo osservante, scrive, come il Dante italiano, una poesia in favore della venuta di Enrico VII di Lussemburgo in Italia, e anche lui spera che l’Imperatore sia in grado di fare rigare diritto le fazioni nemiche, che si combattevano fra loro, così che possa riportare la pace, la serenità e il timore di Dio su di un territorio desolato e sconvolto, come quello che era divenuto «lo giardin de lo Imperio» a quei tempi.
L’Anonimo si serve di una lunga metafora marinaresca per tratteggiare la situazione disperata dell’Italia di allora e la paragona ai pericoli e alle difficoltà, che i marinai genovesi devono affrontare continuamente per la loro sopravvivenza; ottiene in tal modo un notevole effetto poetico.
Riportiamo la prima parte del significativo testo, che è anche servito come base per una bella canzone di Roberta Alloisio, nel suo albo Janua.
Usi ufficiali della lingua genovese nei secoli XIV e XV
Nel Trecento e nel Quattrocento si diffonde l’uso del genovese anche nei documenti ufficiali: il Comune dà istruzioni politiche in genovese ai suoi incaricati e diplomatici all’estero e manda lettere a regnanti ed altre personalità al di fuori dello Stato, come nel caso della lettera di istruzioni a Sicurano in missione presso il re di Cipro, o come le proposte al re d’Ungheria per un’alleanza contro i veneziani.
È anche il caso del Trattato con il Khan dei Tartari, dove viene stabilito come devono essere regolati i rapporti tra i «Franchi» (gli occidentali) e i Tartari stessi.
Il genovese era, a quei tempi, una lingua franca, utile per i rapporti tra Oriente e Occidente, e Genova esercitava una sorta di protettorato e patronato sugli occidentali nel loro trattare con gli orientali.
Famosissimo documento storico e linguistico è la lettera relazione di Biagio Assereto, comandante della flotta genovese, scritta dopo la «sanguinosa battaglia» di Ponza e destinata tra gli altri (in traduzione italiana) a Filippo Maria Visconti, allora signore della Liguria.
Che l’artefice della straordinaria vittoria contro due re, un viceré, un principe e «un’infinità di altri baroni, cavalieri e gentiluomini» fosse un notaio e uomo politico prestato alla guerra, e non un ammiraglio o un soldato, è un fatto che colpì l’immaginazione di tanti, letterati, storici, e uomini politici: dal Foglietta e il Cigala, allo Spotorno, ai regionalisti liguri della fine dell’Ottocento, al D’Annunzio, per i quali la battaglia vinta dall’Assereto rappresentava la rinascita e la rivincita del popolo genovese – o italiano, a seconda delle sfumature politiche – e della borghesia contro i nobili e i potenti, oltre tutto stranieri.
Lo scritto è inquinato con vari italianismi, e non troppo significativo in fatto di lingua, ma possiede un valore più che altro documentale.
Primi scrittori della Riviera: Laudi religiose di Savona, di Pietra Ligure, di Albenga (XIV-XV sec.)
La poesia religiosa della fine del Trecento, pensata per essere imparata a memoria dagli oranti, i fratelli delle compagnie degli oratorî, poi chiamate «Casacce», si presenta sempre uguale a sé stessa, ripetendo formule e tematiche, poiché la poesia di una civiltà alla sua aurora non richiede originalità agli autori, anzi se ne tiene lungi il più possibile, e chiede invece la fedeltà assoluta agli archetipi immutabili, sicché i suoi poeti rimangono senza un nome, ma sono la voce d’un popolo, così come in un’icona bizantina non si cerca l’originalità e la smania individualista del pittore moderno, che firma le opere perché vuole «farsi un nome», ma la sua aderenza alla tradizione sacrale che è giunta fino ai nostri tempi e il rispetto di simboli sempre uguali.
I primi poeti della Riviera sono dunque anonimi e sacri; F. Toso parla giustamente in proposito di una suggestione «barbarica» che questi documenti ci presentano.
Notevole in queste laudi la purezza della lingua e gli usi grafici, in sostanza uguali a quelli del genovese loro contemporaneo, benché di netta espressione locale, che si può chiaramente riconoscere.
Il suono palatale della ‹c› viene reso con ‹j› o con ‹ih›: jama, ihamar per i moderni ciamma e ciammâ.
I nessi ‹pi› e ‹bi› si pronunciano ‹ci› e ‹gi›: pim corrisponde a cin; pianzando a cianzando; abi si legge agi.
Lo storico Paolo Accame, che scoprì questo laudario nella parrocchia di Pietra Ligure e lo pubblicò nel 1889, faceva osservare come, in questo frammento di lauda per la festa di S. Giovanni, l’anonimo autore, vissuto in un’epoca di sollevazioni e di guerre civili, inserisce la sua preghiera affinché il Signore mandi sulla sua patria «pace e consolazione» e sembra provare quasi invidia per la «citae», che conserva nel suo duomo le reliquie del Battista.
F. Toso fa osservare, a proposito di questa preghiera del 1461, già in piena decadenza del ligure quattrocentesco intorbidito da forme toscaneggianti, un linguaggio più puro, con tratti dialettali genuinamente ingauni.
Francesco Maria Marini (XVII sec.)
Francesco Maria Marini era figlio del Doge Giovanni Agostino e nel 1642 fa rappresentare Il Fazzoletto, commedia plurilingue dove, insieme al genovese del solito Caporale, va in scena anche il bolognese del Dottor Graziano e il toscano piuttosto improbabile parlato da alcuni nobili turchi.
Commedia di intenzioni politiche, in cui si esorta il Doge al buon governo, affinché trionfino la ragione e la concordia sulla tirannia e l’arbitrio, risulta di difficile lettura al giorno d’oggi, a causa del linguaggio complesso e pieno di doppi sensi dei suoi personaggi, soprattutto quelli che parlano genovese, e per comprenderlo sarebbero necessarie note esplicative a ogni riga.
In questa scena, il Caporale e la sua amante Bellora (Donnola), cui sembra di avere trovato un innamorato più ricco, si punzecchiano e lei cerca di lasciarlo, accusandolo di apostasia e di avere la sifilide.
Da notare che «mali» e «mari», sono in genovese antico omofoni, quindi parlando di «imbarcarsi per i mari di Francia» Bellora allude alla possibilità per Caporale di essersi contagiato di «mal francese».
Martino Piaggio (1774–1843)
Martino Piaggio (1774-1843) è uno dei poeti genovesi più conosciuti, persino da coloro che non sanno niente di genovese; la grande diffusione ai suoi tempi del Lunario del Signor Regina ha fatto sì che tutti, più o meno, ne abbiano sentito parlare.
Il Piaggio, però, più che un poeta è un cronista - spesso simpatico e disinvolto - della realtà genovese del suo tempo; testimone degli anni della Restaurazione, che vedevano in tutta Europa la fine delle illusioni portate dalla Rivoluzione Francese, e in Liguria la fine dell’indipendenza e l’annessione al Piemonte, il Piaggio ricava da questi avvenimenti una sua morale rassegnata: «di affari di politica non vi state a impicciare / chi nasce per ubbidire non deve comandare».
E poi: «le rivoluzioni producono guai / e chi ubbidisce non fallisce mai».
D’altronde, in quel momento non c’era altro da fare, per chi non desiderava seccature; al massimo si potevano tirare frecciatine sottili e garbate, senza mai parlare del Governo, mettere in evidenza i problemi della città a cominciare da quelli sanitari, prendersela con gli usurai e i padroni di casa esosi; ricordiamo verso la fine della sua vita quella che ora diremmo una campagna giornalistica in favore del vaccino contro il vaiolo; scrittore per tanti aspetti ancora settecentesco, razionalista e ragionatore, dà il meglio di sé in una comicità quasi meccanica, da teatro delle marionette, espressa da un verso ottonario martellante e quasi ossessivo.
Una delle favole più famose del suo Esopo Genovese, I due avari ha ispirato la celebre commedia goviana Pignasecca e Pignaverde ed è tipica per l’accumularsi di situazioni che sono tutto tranne che realistiche, da vero poeta popolare; in paragone osserviamo che la commedia di Govi si perde in particolari da teatro borghese che ne sminuiscono il valore satirico e si abbandona ad una retorica consolatoria e familista, proprio dove il Piaggio ci narra la fine dei due usurai con parole di condanna fredda e beffarda: «furono trovati da un suo vicino / tutti e due con un topo in bocca / dell’avaro degna fine».
Il Piaggio è soltanto in apparenza un poeta alla buona, che butta giù versi come vengono; in realtà è imbevuto della cultura del suo tempo, come si può vedere quando riprende dei tòpoi letterari di quegli anni e li adatta alle condizioni della società genovese.
In una lunga poesia ci descrive delle «smanie per la villeggiatura» alquanto goldoniane, mentre in quella che riportiamo qui fa parlare un «giovin signore» quasi pariniano.
Giornali e giornalisti in genovese del XIX secolo
Una certa importanza rivestirono, nella seconda metà del XIX secolo, alcuni periodici interamente redatti in genovese, quali O Balilla, O Stafî, O Zeneize. Idealmente rivolti alle classi popolari, furono di tendenze accentuatamente liberali e antimonarchiche ed impegnati in molte battaglie civili, quali la parità fra i sessi, i dissesti delle pubblica amministrazioni, gli scempi edilizi, la cattiva gestione degli ospedali, ma anche spesso inclini allo scandalismo ed implicati in faccende piuttosto oscure di ricatti e diffamazioni; la maggior parte degli articoli non veniva firmata, mentre la responsabilità veniva assunta da un gerente.
Sono quindi pochi i nomi di giornalisti di cui si abbia certa notizia; tra essi si ricordano Giuseppe Poggi, primo direttore de O Balilla, bisettimanale che uscì ininterrottamente tra il 1868 e il 1904, ed Edoardo Michele Chiozza (1850-1908).
Ambedue ebbero problemi con la giustizia, a seguito di accuse di diffamazione, il primo nel 1873; il secondo, particolarmente rissoso e maldicente (sostenne anche un duello), subì una dura condanna nel 1883, in un processo che pose fine alla sua carriera.
Autori di romanzi d’appendice, quali Ginn-a de Sampedænn-a (Poggi) e di inchieste come I quartê pövei de Zena (Chiozza), è abbastanza difficile stabilire quanto le accuse loro rivolte fossero fondate e quanto invece dovute all’insofferenza delle autorità di allora verso una pubblicistica che, tutto sommato, garantiva la continuità di un’espressione scritta genovese non rassegnata ad essere semplice strumento d’evasione.
I romanzi pubblicati a puntate sui giornali in genovese non lesinavano critiche all’organizzazione sociale dell’epoca, alla Chiesa, ai sindacati.
Ecco un brano tratto da Doe compagne de scheua.
Nicolò Bacigalupo (1837–1904)
Assai colto, conoscitore delle lingue classiche e delle principali lingua moderne, fu Tesoriere del Comune di Genova, dilettante di arti figurative e recitazione e alcuni dei suoi testi teatrali, come ad esempio I manezzi pe maiâ ’na figgia, divennero cavalli di battaglia di Gilberto Govi.
La sua opera, in massima parte a carattere burlesco, ebbe una grande influenza su moltissimi autori, che identificavano, e a volte tutt’oggi identificano, la poesia genovese con la battuta triviale a doppio senso.
Il grande successo dell’opera di Bacigalupo testimonia il momento in cui la lingua genovese diviene veramente «dialetto», nel senso di lingua subordinata ad un’altra di maggior prestigio, e ormai destinata solo ad usi di scarsa importanza, con l’approvazione del pubblico di allora; l’involuzione del genovese appare evidente anche dal punto di vista lessicale e sintattico: mentre compaiono sempre più frequenti gli italianismi, anche la costruzione della frase spesso è ricalcata sull’italiano.
Tuttavia, Bacigalupo riesce qualche volta ad essere anche poeta abbastanza convincente, dalla vena malinconica e pensosa, come nel ciclo di sonetti dedicati alla Riviera Ligure.
Trai suoi testi ciù conosciuti, la versione parodistica dell’Eneide, O pappagallo de moneghe, Montecatini, Inni civili, O canto da rumenta.
Nel poemetto Montecatini (1902), Bacigalupo descrive la nota località termale, meta favorita della borghesia genovese, e ne approfitta per delineare tipi e macchiette caratteristiche, coadiuvato brillantemente dal tratto birichino del disegnatore Giuseppe Garuti, alias Pipein Gamba, alias Pipinus da Modona, famoso per le donnine stile Belle Époque, allora considerate provocanti.
Il visitatore comincia a distinguere e riconoscere personaggi anche illustri:
La rassegna di tipi continua, e con essa le punzecchiatine satiriche:
A quanto sembra, però, o sciô Nicolin non si recava da quelle parti solo per passare le acque:
Nella seconda metà dell’Ottocento la produzione teatrale di Nicolò Bacigalupo si presenta assolutamente disimpegnata, di puro intrattenimento, alla ricerca di facili effetti comici; i suoi personaggi sono niente di più di stereotipi convenzionali: il vecchio brontolone, l’intrigante, l’avaro, la servetta maliziosa, i giovani innamorati; alcuni di questi riprendono figure del teatro tradizionale barocco del Seicento, ma in un contesto del tutto diverso, in un gioco teatrale sganciato da ogni realtà, un mondo a parte, che funziona per conto suo.
Tuttavia, non si può negare che questi lavori rivestano un certo interesse, se non altro nella costruzione dell’intreccio perfettamente scandito e anche nel linguaggio, di solito più schietto e idiomatico che non nelle poesie di questo stesso autore.
Nella celebre Piggiâse o mâ do Rosso o Cartâ (1870), l’impiccione Pippo Manezzi, benché in buona fede, procura grossi problemi agli altri, ma soprattutto a sé stesso, per la sua smania di volere «fare del bene» ad ogni costo.
Fu una delle più riuscite interpretazioni di Gilbero Govi, all’inizio della sua carriera, ma in seguito fu a poco a poco abbandonata; ciò che può interessare a noi moderni di questa commedia è il meccanismo teatrale, implacabile come un orologio.
Da tenere conto, inoltre, del genovese perfetto, per nulla annacquato ed estremamente espressivo.
Federico Gazzo (1845–1926)
Federico Gazzo (1845-1926), in religione padre Angelico, un cappuccino che trascorse infanzia e giovinezza in Argentina, fu uno dei pochi scrittori vissuti tra Otto e Novecento, anzi l’unico, che abbia considerato il genovese una lingua e non un dialetto.
In tal senso bisogna intendere la sua traduzione integrale della Divina Commedia dantesca, stando a ciò che dice egli stesso: portare nuovamente alla luce le ricchezze del genovese, senza cercare altre lingue e a tal fine servirsi di tutte le possibilità della nostra lingua antica, moderna, popolare e letteraria, di tutte le sue varietà, espedienti, delle sue libertà e dei suoi diritti, in modo da mostrare la vastità e la potenza del «ligure idiona».
E, infatti, nella sua versione del poema dantesco si può trovare la parola rustica, come quella della lingua letteraria e aulica, come quella dell’entroterra, a seconda delle necessità.
Ai suoi tempi, il Gazzo, essendo nelle condizioni di un pensatore solitario, non trovò quasi nessuno che lo seguisse, poiché gli intellettuali e la classe dirigente nella Genova di allora erano assorbiti piuttosto dall’idea di partecipare a costruire una patria comune, l’Italia, anche dal punto di vista letterario e linguistico.
Ma al giorno d’oggi sarebbe forse l’ora che chi scrive in genovese prendesse nuovamente in mano l’opera del cappuccino e i criteri che lo guidarono; ci accorgeremmo allora che, in gran parte, ci possono servire anche adesso, nella ri/creazione di una moderna lingua letteraria e giornalistica.
Linguista di valore, il Gazzo aveva compilato anche dei dizionarietti delle lingue e dei dialetti amerindi, desinati a servirgli nelle missioni, che sono andati persi, una grammatica del genovese, e molte traduzioni dalle maggiori letterature europee, compresa la versione completa dell’Orlando Furioso, che riprendeva il lavoro iniziato da Vincenzo Dartona nel XVI secolo, e lo portava a termine.
Tutti lavori che non sono mai stati pubblicati e che meriterebbero d’essere messi all’onore del mondo, se fosse possibile.
Il Gazzo eseguì numerose traduzioni da lingue europee; presentiamo qui la sua versione del famoso sonetto di Quevedo in morte del Duca di Osuna, considerato uno dei capolavori della poesia spagnola, la cui luna sanguigna sembrava così memorabile a J. L. Borges.
Giuseppe Cava (1870–1940)
Savonese, operaio di fede anarchica, autodidatta, perse una gamba a causa di un incidente sul lavoro e divenne poi tipografo e giornalista.
Condannato a sei mesi di carcere nel 1894, una volta scontata la pena fu in Francia, Svizzera e Germania.
Tornò a Savona nel 1902, e iniziò la pubblicazione del settimanale Il marciapiede.
Nel 1934 fu assunto presso la civica biblioteca A. G. Barrili, da cui venne però licenziato quattro anni dopo, per ragioni politiche.
Le sue poesie savonesi sono raccolte nella silloge Into remoin (1930); da esse tuttavia, fors’anche per essere state pubblicate in tempo di dittatura, non traspare affatto la passione politica dell’autore, ma sono soffuse da una moderata cantabilità, un tenue paesaggismo e un’attenzione vernacolare per il colore locale.
Nei suoi versi più riusciti, il Cava (conosciuto anche col soprannome «Beppin da Cà») ricorda la musicalità dell’illustre conterraneo Gabriello Chiabrera, ma il tutto sa un po’ di un’arcadia in ritardo.
Nel ciclo di poesie dedicate alla figlioletta morta, il libero pensatore Cava trova invece commoventi accenti di spiritualità.
Questa poesia e la successiva, molto adatte ad essere musicate, sono state cantate da Roberta Alloisio e raccolte rispettivamente nei suoi album Lengua Serpentina e Janua.
Sandro Patrone (1917–2004)
Patrone fu un grande estimatore di Firpo e si studiò di emularlo; diversamente da lui, cercò maggiormente la corrispondenza e la comunione con i propri simili, ma gli fu molto vicino nel sentimento della natura, e nella grande attenzione alle piccole cose della vita, che gli sembravano parlare un loro semplice, eterno linguaggio.
Diplomato in ragioneria, provò – come racconta egli stesso nella prefazione al suo primo volume di liriche – ad addolcire l’arida vita di scagno con un pizzico di umanesimo, che trovò da solo, cercando.
Il suo esordio nella poesia genovese avvenne con la riduzione, piana e discorsiva, dell’argomento dei Vangeli in ottave; opera che non presenta caratteri di particolare originalità, ma che ottenne a suo tempo un notevole successo.
Da notare in questo testo l’estrema attenzione al valore fonico della parola; un libero alternarsi di versi parisillabi ed imparisillabi variamente rimati crea una cadenzata musicalità quasi ipnotica, che induce nel lettore un senso di fatalità, di incanto pensoso sulle rive della notte profonda, così che quella che potrebbe essere la narrazione di un fatto banale si carica di significati e di allusioni simboliche; come è ovvio, questo complesso gioco di rime, assonanze e occulte risonanze va completamente perduto nella versione italiana.
Le allusioni simboliche di Patrone, pur rassomigliando molto a quelle di Firpo, risultano al confronto più elaborate, meno immediate.
Come si è detto, contraddistingue la poesia di Patrone un attento gioco di rime e di assonanze, sempre accuratamente intonato al variare degli stati d’animo ed atto a sottolineare la capacità dell’autore di rivelare un proprio mondo libero e creativo, dalle ambientazioni frequentemente notturne, in contrapposizione con il mondo della veglia, spesso deludente e sciatto.
Vito Elio Petrucci (1923–2002)
Altro grande seguace di Firpo e per certi versi suo imitatore, Petrucci compose, nel corso della sua lunga carriera, un gran numero di poesie che testimoniano il suo amore per Genova e per la natura e che a volte cadono nel folclorismo, ma – nei momenti migliori – si incantano in un’atmosfera sognante, in un tempo sospeso al di fuori del tempo, che risulta particolarmente suggestivo.
Fu anche instancabile promotore di una genovesità un po’ di maniera e non si contano i suoi libri di proverbi, ricordi, ricette di cucina, vecchie fotod’epoca e cartoline commentate.
Quale commediografo e regista teatrale e radiofonico, fu un propugnatore del teatro di Govi, come tale riproponendo vecchi testi goviani, o scrivendone di nuovi su quella falsariga, in un generico tentativo di aggiornamento e ammodernamento, ma il più delle volte con risultati alquanto velleitari e incerti.
La parte migliore della poesia di Petrucci è quella in cui l’autore, sulle orme di Firpo, descrive il paesaggio ligure in termini ispirati e sognanti, sospeso in un’aura di eternità e di perfezione idealizzata, rotta solo da improvvisi richiami alla concretezza della vita d’ogni giorno.
Porto Pidocchio è una piccola insenatura del promontorio di Portofino, tra Camogli e Punta Chiappa, il cui nome fa riferimento alla esiguità dello spazio riservato alle imbarcazioni.
Uno dei temi favoriti della poesia di Petrucci è la sua insoddisfazione per il mondo presente, in cui i sogni e le speranze dell’infanzia e della giovinezza sono irrimediabilmente cancellati dalla modernità, da nuovi concetti, idee e pregiudizi, di pari passo con la sparizione della genovesità.
Un senso di perduto abbandono fatalistico spira dai versi di Petrucci, irrimediabilmente legato alla sua terra e ai suoi miti.
Rispetto alla poesia di Firpo, una maggiore sensualità, un radicale attaccamento alla vita e alla terra contraddistingue i versi di Petrucci.
Nella prospettiva del poeta anche la morte non fa paura: essa rappresenta la fine di ogni turbamento, di ogni dolore, così come la fine della corsa del tempo e una totale immersione panica nella natura, con cui ci si identifica.
Nel dialogo con le pietre è adombrata la completa fusione del poeta con la sua terra e con la sua città, che sembrano incitarlo a raccogliere tutte le loro istanze, le loro vicende e a farsene il portavoce.
Per Petrucci la fine di Genova coincide con la fine del mondo stesso.
Qui come nella seguente poesia, brevi squarci ed illuminazioni liriche, nella piena tradizione firpiana.
Nell’ultima raccolta di poesie, O monòlogo, compresa nell’antologia personale Un vento doçe (1993), Petrucci riesce a combinare temi folcloristici e tradizionali con le sue meditazioni sulla fine e l’al di là della vita, come in questa Serenata, dove il mistero del dopo la vita viene riportato alla realtà quotidiana, in cui l’uomo torna a casa dalla moglie, una sera come le altre.
Silvio Opisso (1884–1965)
Fu direttore dell’Ansaldo Coke e negli anni Venti collaborò alla testata giornalistica Il Lavoro.
Coinvolto, con altri autori del tempo come Carbone, Firpo, Acquarone, nel fenomeno della Canson zeneise, derivò da essa una certa vena facilmente melodica e non di rado folcloristica e bozzettistica.
Nei suoi testi migliori, invece, l’Opisso rivela una ispirazione molto simile a quella panica e panteista del Firpo, con in più una maggior cultura e cura formale.
Vedasi, ad esempio, Spera…, che è un’alcaica, imitata secondo le regole della metrica barbara carducciana.
Benché perfettamente al corrente della tradizione letteraria genovese, come mostra ad esempio Ciæebelle, che ovviamente rimanda alla Chiarabella del Cavalli, Opisso, in un’epoca non certo adatta a rivendicazioni e sperimentalismi, preferì rifugiarsi il più delle volte in un tipo di poesia minore e burlesca, e spesso retoricamente dedicata all’esaltazione delle glorie cittadine, tuttavia non priva d’effetto.
I suoi testi poetici sono raccolti ne L’Isoa (1951).
Pur mantenendosi a livelli dignitosi, la poesia di Opisso conservò sempre tracce dei suoi legami originari con il mondo della Canson zeneise, evidenti nella facilità di rima, nella ricerca di ritmi cantabili e di tematiche sentimentali.
Opisso si accostò a volte a temi sociali, come in questi due sonetti asciutti, tesi, privi di fronzoli, dove lo sdegno e la commozione non cadono nel melodrammatico, fatta eccezione forse per la seconda terzina del secondo sonetto.
L’òmmo do sacco, nell’accezione più comune, è uno di quegli spauracchi che servono a tenere buoni i bambini, quando fanno i capricci.
Altro tema favorito di Opisso: l’escapismo, la fuga verso terre lontane, indefinibili, via dalla vita di tutti i giorni; alla ricerca, forse, di arcane verità o di un più autentico senso della vita.
Opisso tenta a volte la costruzione dell’immagine eterea, stilisticamente elegante, in linea con la poe tica del frammentismo in voga ai suoi tempi.
Un sonetto che può ricordare, alla lontana, l’analoga composizione L’esile pesco al marzo che lo allaccia di F. Pastonchi, un tempo ospitata da tutte le antologie scolastiche, ma forse contraddistinto da una maggiore concretezza, tutta ligure.
Antonio Leale (1936–2014)
Nel dialetto di Pieve di Teco, Antonio Leale, genovese che però trascorse la sua giovinezza nella località dell’Alta Valle Arroscia, ha composto la raccolta inedita Scannabaggi e perdidì, in cui un’acuta penetrazione nella mentalità del mondo contadino si unisce alla dolente percezione del male di vivere.
Di professione fotografo, solo tardivamente Leale si laureò in Psicologia e l’interesse per i meccanismi della psiche traspare nettamente dalla sua opera.
Piuttosto portato a svalutare i suoi scritti, Leale non pubblicò le sue poesie e, a quanto ne sappiamo, la sua produzione è andata perduta, tranne le tre poesie pubblicateda F. Toso nella sua Letteratura genovese e ligure (Genova, 1989-1991).
Rita Cuneo Narizzano Murialdi (1892–1973)
Rita Cuneo Narizzano Murialdi (1892-1973) è stata una delle prime autrici di versi in genovese del secolo ventesimo; discendeva da una famiglia di militari e di artisti ed essendosi sposata due volte, aveva acquisito una rete di relazioni culturali e letterarie, tanto da ricevere per molti anni nella sua villa di Priaruggia scrittori, pittori, scultori ed altri intellettuali.
Notevole sportiva, riusciva nelle più diverse discipline, nella scherma come nel nuoto, e fu addirittura una campionessa di equitazione e di tennis.
Insomma, in tutto una donna fuori dal comune, almeno per quei tempi, e c’era dunque da aspettarsi che la tematica della condizione femminile emergesse nelle sue poesie, che infatti ne trattano spesso.
Scrive Fiorenzo Toso che «Il tema dello sconforto per una condizione femminile frustrante, che non appaga i desideri e le ambizioni dell’autrice, è costantemente presente nella poesia di Rita Cuneo, in versi spesso venatida un amaro pessimismo».[1] Da parte sua, Leonida Balestreri aveva scritto: «una poesia che riflette tutta la luce di un’anima aperta, e tutto l’impeto di un cuore che non ignora i palpiti dei sentimenti più limpidi e generosi».[2]
[1] F. Toso, Letteratura genovese e ligure – Il Novecento – I, Marietti, Genova, 1991.
[2] L. Balestreri, prefazione a Rita Cuneo Narizzano Murialdi – Bello mæ barco carego d’ænn-a (ERGA Genova, 1976).
Sergio Sileri (1919–1983)
Severa e drammatica fu la concezione che Sergio Sileri ebbe della vita, quella di un uomo che fu messo alla prova nelle calate del porto, nelle fabbriche e infine negli uffici di una Genova assai diversa da quella di oggi e assai più dura, vedendo scontrarsi la sua fede cristiana, le sue speranze e illusioni, con la dura realtà.
Ma, in fin dei conti, a tenerci in vita e a darci la forza di andare avanti sarà sempre l’amore, «l’unica radice dell’eterno essere / il sangue per vivere oltre la morte».
Appartenendo a quella vena di poesia ligure impegnata, che comincia addirittura con il cosiddetto Anonimo Genovese, passa per Paolo Foglietta e Luigi Pedevilla, per arrivare fino ai nostri giorni con autori come Giannoni e De André, Sileri ci descrive una città profondamente in crisi; da genovese e da uomo di mare, è addolorato e indispettito davanti alla decadenza della città per colpa dell’avidità di denaro e al traviamento – specie dei giovani, «contestatori della barca e del nostromo» – cure che ci fanno dimenticare le cose davvero importanti della vita: «chi viene non conosce / la pazienza dei forti / la fatica dei morti».
Sicché, la nave Elettra sarà fatta a pezzi in nome deldenaro, perché gli uomini dimenticano «gloria e abbandono / gioia e dolore» insieme con la propria dignità e «il vanto del lavoro compiuto», tanto da far esclamare al poeta: «beati i morti che non hanno dato niente / che almeno se ne stanno per sempre in pace».
Verso la fine della sua vita e del suo itinerario spirituale, Sileri si affida ancora di più alle speranze che ci offre la religione, ma senza riuscire mai a tacitare realmente il suo cruccio personale.
Fu anche apprezzatissimo attore del teatro in genovese, e molti lo ricordano per la voce espressiva e profonda, che sembrava fatta apposta per leggere le poesie, sue e altrui, e metterne in evidenza il senso drammatico.
La descrizione di Genova «porto di mare», che ad altri avrebbe forse offerto l’occasione di sterili rimpianti e cedimenti al bozzettismo, diviene in Sileri il motivo per considerazioni più generali sulla vanità degli sforzi umani; nemmeno la proverbiale onestà e schiettezza dei genovesi possono più essere carte vincenti.
Le illusioni dell’infanzia a confronto con l’amara consapevolezza dell’età adulta sono qui sobriamente tratteggiate.
Le preoccupazioni del poeta per la decadenza della città vanno di pari passo con l’angoscia per una gioventù che dimostrava una inquietante debolezza morale e psicologica e sprofondava nelle aber razioni della droga, dell’alcool, della politica estremistica, nel terrorismo degli «anni di piombo», se non nelle spire della delinquenza comune.
Sileri non trattò questi argomenti esplicitamente, ma da vero poeta per mezzo di allusioni e di immagini suggestive.
Tipico di Sileri un rigorismo morale, che trae forse le sue origini da quella vena di religiosità essenzialmente pratica e cupa, presente in tutta la storia di Genova, caratteristica di chi sia sempre pronto a perdere i suoi beni e la vita per mare, ma anche influenzata da rivoli di giansenismo, ritrovabile ancora nel pensiero di un Mazzini e di un Eustachio Degola (che, non si dimentichi, fu il sacerdote genovese artefice della conversione del Manzoni al cattolicesimo, ma appunto in un contesto quasi ereticale).
La condanna della cecità umana di fronte al peccato, in una poesia come questa, assume a volte toni da profeta biblico, andando assai al di là di quelli che sono sempre stati i limiti delle poetiche «dialettali».
Anche la vicenda della nave Elettra diviene l’occasione per un discorso più ampio sull’ingratitudine umana, sull’insensibilità dei tempi nuovi di fronte ai valori del lavoro, dell’abnegazione, del sacrificio.
Al di là di tutti i problemi, le sofferenze, gli ostacoli della vita, rimane la speranza cristiana, ribadita da Sileri in tre efficaci distici gnomici.
Roberto Giannoni (1934–2016)
Funzionario della RAI, Giannoni trascorse la maggior parte della vita lontano da Genova.
Iniziò la sua attività poetica in italiano, ma solo in genovese trovò una cifra personale e autentica, cercando nel subconscio, nei sotterranei dell’anima, le cose che altrimenti non avrebbe osato dire.
Per Giannoni si è parlato di «poesia antilirica»[1], ma forse sarebbe più giusto dire che si tratta di una poesia che rifiuta l’abbandono al canto, all’esibizione più smaccata dei sentimenti.
In realtà, il sentimento è tanto presente, quanto trattenuto, e il poeta è qui come un musicista che suoni in sordina.
Anche dal punto di vista del linguaggio, Giannoni scava in una specie di memoria collettiva cittadina, con speciale predilezione per la borghesia commerciale e affaristica di un tempo, cercando di riprodurne il profilo, il modo di esprimersi, la mentalità, nel contesto di un fondamentale pessimismo circa la natura umana, il cui destino è comunque la decadenza e l’annichilimento, anche – a lungo andare – nei ricordi di chi resta.
[1] F. Brevini, Le parole perdute, p.374, Einaudi, Torino, 1990.
In modo simile a ciò che abbiamo osservato nella poesia di Sileri, emerge in Giannoni il legame con una religiosità tipicamente ligure, combattuta e complessa, dalle sfumature giansenistiche e rigoriste, che ha alle sue basi un desiderio di emanciparsi dalla schiavitù del denaro e della materia, insieme all’impossibilità di sottrarvisi.
Si confronti questa breve poesia con L’ægua a l’é storbia di Guidon, che svolge sostanzialmente un tema analogo, l’indifferenza della natura di fronte alla sofferenza umana, ma con esiti profondamente diversi; laddove in Guidoni sopravvive una qualche speranza di riscatto rappresentata dall’amore, Giannoni sottolinea solamente l’incomprensione da parte del mondo naturale e quasi la sua stoltezza.
La registrazione del dato di fatto naturalistico, che in Giannoni vorrebbe essere fredda e oggettiva, non manca mai, in realtà, di una sentita partecipazione personale ai destini mancati di tanti infelici.
Un tema tradizionale nella poesia genovese, il mercato del pesce, che ha sempre offerto spunti bozzettistici e folcloristici, diviene qui una specie di metafora del mondo umano destinato alla morte e alla dissoluzione.
Vi è stato chi, a proposito di questo testo, ha parlato di «sguardo da anatomista» (F. Brevini) freddo e razionale, ma l’intento simbolico dell’autore appare evidente nell’uso delle similitudini (pan vellui de gexa), nel retropensiero di certe parole spia (çimitëio, dormitöio, mortöio), nell’atmosfera da obitorio che informa l’intera composizione.
Si ritrovano in Giannoni, in accordo con le concezioni letterarie dell’autore, singolari rivisitazioni in chiave «bassa» di miti fondamentali dell’umanità: Odino, Teseo e Arianna, i personaggi dell’Iliade, Edipo, a volte mischiati con elementi tratti dal melodramma italiano (Butterfly) e con scenari esotici (Conrad); non per farne una parodia, ma per sottolineare l’universalità di tali miti e forse la decadenza di valori in cui è precipitato il mondo moderno.
Da osservare, anche in questa poesia, il singolare concetto che ha Giannoni della sessualità, come quello di un desiderio di riposarsi dalla vita, anzi quello della fine della vita, un altro nome della morte.
[2] guercia: termine gergale per indicare la vulva; qui in ovvia relazione con la mutilazione del protagonista.
[3] ch’o cammiña: traduzione approssimativa di Wanderer, tradizionale appellativo di Odino.
Anche temi filosofici od esistenziali vengono svolti da Giannoni ricorrendo a termini e similitudini tratti dalla vita di tutti i giorni, comuni all’esperienza che si presume appartenga a chi parla quotidianamente il «dialetto».
Benché Giannoni si dichiarasse nemico della poesia «lirica», tuttavia scrisse anche alcuni testi che possono tranquillamente essere fatti rientrare in tale categoria.
Cesare Vivaldi (1925–1999)
Nato a Imperia, si trasferì nel 1933 a Roma, dove compì gli studi; cronista e notista politico di Milano Sera, capo dell’ufficio romano dell’Ora di Palermo, redattore di Italia Domani e di Tempo Presente, critico d’arte dell’Avanti!, docente di storia dell’arte nelle Accademie di Belle Arti prima di Napoli e poi di Roma, è poeta noto in Italia e all’estero.
Vivaldi arrivò all’uso della parlata locale, nella ricerca di un mezzo espressivo che fosse svincolato da ogni suggestione letteraria, nell’ambito del clima neorealista che caratterizzava gli anni del suo esordio poetico.
L’idioma elaborato da Vivaldi, scrive F. Toso[1], «non riflette la parlata portorina, se non negli aspetti più vistosi della fonetica» e quindi, «proprio perché non precisamente localizzabile, risponde a esigenze di sperimentazione e a un gioco letterario di finissima trama».
[1] F. Toso, La letteratura ligure in genovese e nei dialetti locali, Le Mani, Recco, 2009.
Giuseppe Cassinelli (1928–2017)
Nato a Dolcedo (IM), è stato un acuto studioso di poeti liguri del Novecento e finissimo critico letterario: ha curato tra l’altro l’edizione dei carteggi Pascoli-Novaro, Ettore Serra-Titta Rosa, Boine-Novaro; si ricordino inoltre i suoi studi su Aldo Capasso, su Giovanni Boine e i poeti de La Riviera Ligure, nonché l’edizione di tutte le poesie di Mario Novaro.
Riservato e introverso, la sua opera poetica rara e preziosa nella parlata del borgo natio si può approssimativamente accostare a quella di Edoardo Firpo, per lo stupore quasi infantile che l’autore esprime di fronte al mondo della natura e al fluire della vita, e l’attitudine a trasfigurare il paesaggio intonato agli stati d’animo.
Diversamente dal Firpo, però, l’ispirazione del Cassinelli è caratterizzata da una fermissima fede in Dio.
Se si confronta questo testo con A puira di F. Rostan, si nota come uno stato d’animo sostanzialmente identico venga espresso in modo assai più scaltrito e fonicamente studiato.
Bruna Pedemonte (1963)
Originaria della Valpolcevera, di Cremeno le rimane un po’ dell’accento, i ricordi della primissima infanzia e l’uso di un genovese – dice lei – un po’ «grebano».
Cresce al Biscione, quartiere che a scanso della cattiva fama, ha in realtà un carattere paesano, nel bene e nel male.
Scrive poesie fin da bambina.
Percepisce la scrittura come una necessità, un modo per padroneggiare meglio le emozioni.
La sua prima poesia è stata scritta in genovese, ma poi per anni ha composto in italiano.
Improvvisamente la lingua «padre» è riaffiorata e ha ricominciato a scrivere nella sua «parlata del cuore».
Per parecchio tempo non ha preso in considerazione l’idea di condividere con nessuno quello che lei definisce «un esercizio solitario» finché, grazie ad un librettino intitolato Ciæi de lunäio nel quale aveva raccolto le poesie del 2010, non è stata convinta da cari amici a sfidare la propria ritrosia e ad aprirsi all’esterno.
Così ha pubblicato in alcuni numeri di una rivista curata dalla biblioteca Lercari Alba Letteraria diverse sue poesie e le è stata offerta l’opportunità di avere una rubrica intitolata Spegetti bleu sul «Secolo XIX» all’interno della pagina «Parlo Ciæo».
Il suo linguaggio poetico è essenziale, pittorico, evocativo.
Da parte nostra, potremmo aggiungere che l’autrice ha desunto forse dalla sua fede buddista una capacità di fermare le sensazioni in un istante immutabile, per farne materia di meditazione.
Da notare come le istanze femministe di fondo non si traducano qui in pedanti dissertazioni sociologiche, bensì in immagini fresche, naturali, immediate, ma non ovvie; quasi provenienti da una civiltà preindustriale e tutto sommato ottimistiche.
Andreina Solari (1956)
Nata a Chiavari, dopo gli studi di ragioneria ha dato avvio a importanti interessi per la lettura, la scrittura e la pittura.
Attualmente è Consigliere presso il comune di Leivi con delega scuola/cultura dove è promotrice e Presidente del Premio Nazionale di Poesia in lingua italiana e genovese.
È socia del Centro Culturale dialettale «O Castello de Ciävai» di Chiavari. È giurata nel Premio Internazionale «Echi di Poesia Dialettale» (BN) patrocinato dall’UNESCO.
Da alcuni anni si dedica allo studio della lingua genovese con particolare attenzione al recupero delle parole desuete.
Fa parte del Gruppo Genovese che ogni domenica scrive una pagina, Parlo Ciæo, in lingua locale sul quotidiano «Il Secolo XIX».
La poesia in genovese di Andreina Solari trae ispirazione il più delle volte da ricordi e stati d’animo legati al passato, che suscitano riflessioni e meditazioni sull’essere e sul destino umano.
Dei numerosi riconoscimenti ottenuti per la sua attività letteraria ricordiamo soprattutto il 1° Premio «Marengo d’Oro» al Concorso Letterario Internazionale «Ida Baruzzi Bertozzi» (Chiavari 2010), 1° Premio «Eridanos» (racconto dialettale, Gussola 2013), 1° Premio poesia dialettale «G. Orengo» (Imperia 2016), 1° Premio «O Leudo» (Sestri Levante 2016).
Nell’ambito del progetto dell’Istituto d’Istruzione Superiore Grottaminarda e l’Istituto Comprensivo San Tommaso D’Aquino (AV) è stata insignita Autrice dell’anno 2017 con la presentazione del racconto Lo schiocco del merlo.
Ha scritto di lei Erica Autelli dell’Università di Innsbruck: «Nella sua poesia intessuta di quotidianità affiorano stralci di vita; l’età dei giochi, della giovinezza, degli affetti, ma soprattutto traspare un intimo e sofferto amore per la sua regione e per il suo mare: una “liguritudine” radicata in lei coi suoi colori, la serenità delle colline di ulivi, l’incanto della natura e la bellezza del litorale».
Roberto Benso (1939)
Nato a Carrosio, laureato in Scienze Economiche presso l’Università di Genova, Ufficiale degli Alpini, Benso ha lavorato nei settori informatica e organizzazione aziendale, fino ai livelli direttivi.
Come scrittore, si è occupato soprattutto di Storia, arte, paesaggio agrario, del genovesato e dell’Oltregiovo.
Autore di una quarantina di pubblicazioni in volume e circa settanta saggi e monografie, per molti anni ha diretto la rivista «In Novitate».
Nel 2001 è stato tra i vincitori del premio letterario Ignazio Buffa, bandito dall’Accademia Urbense di Ovada; nel 2013 gli è stato assegnato il «Premio Stampa» del Comune di Tassarolo; nel 2014 è risultato tra i finalisti del «Premio Nazionale di Narrativa Alpina – Alpini sempre».
Tra il 2015 e il 2016 ha realizzato i documentari filmati San Marino, Insediamento dei Capitani Reggenti e La battaglia di Novi del 15 agosto 1799.
Le poesie di Benso, scritte nella parlata di Carrosio, sono raccolte in E föe do ferguò (2023) e sono state ispirate dall’idea di contribuire a salvare la memoria e la cultura di una comunità, che al giorno d’oggi è quasi sparita; al di là dell’evidente interesse etnografico, non di rado Benso, sbrogliando il gomitolo dei suoi ricordi, arriva ad un’autentica intensità lirica, non trascurabile.
Ci sembra che le sue poesie stiano a dimostrare come persino nella mente più strutturata dalla consuetudine con la scienza, con la tecnica, e con il pensiero razionale, che ha informato tutta la sua vita, rimane sempre un legame con l’infanzia e con le radici, che non si può mai totalmente ignorare, ma a un certo momento chiede di emergere, di venire allo scoperto.
[1] Nella tradizione del paese, il canto della civetta annunziava la morte di una persona (nota dell’autore).
