Antologia da lettiatua ligure
O Conseggio o mette à dispoxiçion de casañe unn’antologia da lettiatua in lengua ligure, stæta realizzâ da-o Lusciandro Guason pe nòstra commiscion.
Chì o lettô o porrià fâse unn’idea da progresciva evoluçion da lettiatua zeneise e ligure inte l’andâ di secoli, segge da-o ponto de vista lenguistico, segge da quello do contegnuo: da-a poexia epico-çivile de l’Anònimo ò do Foggetta, à l’inspiaçion baròcca e gongorista do Cavallo, da-a poexia còmica do Piaggio, a-a lirica de stampo paisaggistico-intimista do Firpo, tutte e tendense vëgnan presentæ, à definî l’imagine d’unna lettiatua complessa e ancon oua piaxeive a-a lettua.
L’euvia a l’é distribuia co-a liçensa libera CC BY-ND 4.0.
I estræti son de propietæ di respettivi autoî e son pubricæ con finalitæ didattica e de critica letteräia, sensa fin de guägno.
Secoli XII–XIII
Di secoli dozzen e trezzen i scriti letteräi, coscì comme quelli d’uso offiçiâ, à Zena e in Liguria en ancon tutti in latin, che à quelli tempi a l’ea a lengua de gente instruie.
Son in latin i Annali do Caffaro, co-o reisoconto de comme l’é stæto desventegou a menassa do Freirigo o Barbarossa; a l’é in latin a Chronica civitatis Ianuensis do Giacomo da Vaze, ch’a ne reciamma e vittöie da Melöia (1284) contra i Pisen, e de Laiasso (1294), contra i Veneçien; e coscì, do mæximo Giacomo, a Legenda aurea, co-e seu vitte de santi, de spesso mäveggiose e piñe de gimichie.
Son importanti, dapeu, i poeti d’esprescion proensâ: comme da atre bande d’Italia, a segonda lengua de cultua dòppo o latin, a l’é à Zena quella di trovatoî; tra i quæ mensunemmo, in quante nasciui à Zena, Lanfranco Çigaa, Bonifaçio Calvo, Luchetto Gattilusio; e verso a fin do secolo XII o l’é pròpio un proensâ, Raimbaut de Vaqueiras, à deuviâ pe-o primmo o zeneise int’un contesto letteraio – ma pe treppo – into seu Contrasto co-a dònna zeneise.
Do 1259 a l’é a primma inscriçion in zeneise in sce unna pria tombâ, tanto che da fâ remontâ a-o 1269 gh’é un Canto de Croxâ, ch’o l’é a primma testemoniansa d’un deuvio letteräio autònomo.
O vorgâ zeneise o s’afferma pinnamente solo con l’euvia de l’Anònimo zeneise, visciuo tra a fin do secolo XIII e i primmi de quello apreuvo, o primmo di nòstri poeti, animou da unna grande pascion politica e çivile, in ciù che religiosa.
Secoli XIV–XV
Di secoli quattorzen e chinzen, sciben che son tempi de lòtte intestiñe e de soggeçion a-e dominaçioin strangee, a-a Fransa ò à Milan, se deuvia sempre de ciù o zeneise inte de scritue privæ e inti documenti offiçiæ, tanto ch’a cresce e a se diffonde ascì unna produçion de testi à tema religioso, pe-o ciù traduçioin da-o franseise, ò da-o latin pe-o tramite do franseise, comme e Questioim de Boecio, che son unna verscion zeneise do De consolatione philosophiae, traverso a traduçion franseise do Jean de Meung.
Se diffonde ascì unna produçion laudistica, basâ in sce di modelli çentro-italien, de vòtte con quarche caratteristica autònoma e numiemmo inte sta lettiatua morale-didascalica o Tratao de li VII pecai mortali do Gieumo da Bavai; tra sti scriti agiografichi arregordemmo ascì quelli do Lucco Paterio, e atri anònimi comme quello de l’Istoria de lo complimento de lo mondo e e Croniche e overe de papi e imperaoi, donde tra l’atro attrovemmo e istöie do mago Merlin e do Re Artù, adattaçion da-a «mateia de Bretagna», e a vitta de Carlo Magno, quello che l’é arrivou tra niatri do «çiclo carolingio».
Tra e vitte de santi spicca i Miraculi de la biâ vergem sancta Maria, donde l’autô anònimo o l’inseisce digrescioin narrative che sfoxan de vòtte into racconto do mistëio ò de l’orrô.
Degno de nòtta o l’é o De Barllam et Jossaffà, verscion crestianizzâ da vitta do Buddha e tra i atri trattæ agiografichi e morali s’arregòrda Lo libero de frai Gillio, traduçion di Dicta Beati Ægidii, attribuio à un compagno de S. Françesco e a Via de lo Paraiso con i conseggi a-e dònne pe ëse de brave moggê.
O comparisce o primmo autô savoneise do quæ s’agge notiçia: o Aleamme Traversagni, co-a seu volgarizzaçion da Legenda de Sancta Elizabeth do 1455.
In zeneise a l’é a lettia e relaçion do Giaxo Axiou in sciâ battaggia de Ponsa (1435), quande Zena a l’ea sottopòsta a-a scignoria de Milan.
Inta segonda meitæ do ‘400 i scriti zeneixi fan vedde unna progresciva decadensa da lengua, da maniman inscidiâ da-i progresci d’un italian locale, sempre ciù toscanizzante, in caxon da sempre ciù grande nommiansa da lettiatua italiaña.
Do 1473 o fa a seu appaiçion o primmo lunäio in zeneise, intitolou La raxone de la Pasca, ch’o l’é ascì o primmo testo à stampa stæto pubricou in Liguria.
Secolo XVI
O secolo sezzen o l’é quello dominou politicamente da-o Andria Döia, e letteraiamente da-a «reforma» do Foggetta, contra a toscanizzaçion omai prevalente, ch’a se peu osservâ inte ben ben de cansoin à sostëgno oua d’unna scignoria, oua d’unn’atra, tanto che a Liguria a passa de man da unna potensa à l’atra, con conseguenti sollevi, massacri e invaxoin, comme inta Opera e lamento de Zena che tracta de la guerra et del saccho dato per gli Spagnoli (1522).
Da-o remescio de carte sciortià vinçente o Döia, co-a seu fucca tattica de allianse e a seu reforma do Stato, tanto che in lettiatua o Foggetta o restöra unna lengua modeatamente arcaizzante, ch’a veu restituî a-o zeneise unna seu relativa autonomia e a l’à donca unna varsciua politica.
I poeti in zeneise do Çinqueçento degni de nòtta ne son arrivæ tramite l’accheuggeita Rime diverse in lingua genovese, ciù vòtte restampâ, into corso do secolo, e dòppo o Foggetta, poeta segge lirico che d’inspiaçion sociale e politica, vëgnan Bernabé Çigaa Casê, Beneito Schenon e un poeta d’identitæ inçerta, tutti in varia mesua petrarchisti, ma o Çigaa o l’é stæto ascì l’iniçiatô de l’usansa di encòmi in versci pe l’eleçion di Duxi.
S’arregòrda ascì o Viçenso Dartoña, traduttô do primmo canto de l’Orlando Furioso e o Bernardo Castelletto.
In ponto pròsa, pe contra l’avansâ do toscan, continuan çerti uxi offiçiæ, comme i descorsci do Duxe Mattê Senarega, in occaxon da fin do seu mandou e pe saluâ o prinçipe Gio. Andria Döia, a-o seu retorno con l’armâ (1575).
Secolo XVII
Quello ch’o l’é stæto ciammou «siglo de los genoveses» in caxon de enòrme ricchesse ammuggiæ da-e famigge patriçie e do sprandô di palaçi, o vedde inta lettiatua ligure o trionfo do baròcco e do conçettiximo; i nommi da mensunnâ son o Giulian Rosso, o Pantaleo Grimado Moassaña, o Gio. Françesco Baffico, o Fulgensio Baldani, o Peo Giöxeppe Giustinian e atri, ma avanti de tutti o Gian Giacomo Cavallo, ch’o l’à portou in Liguria e contemporanie espeiençe europee do culteraneximo, con un poin d’ecceçion inte erte spere da lettiatua italiaña, o savoneise Gabriê Ciabrea.
O tiatro o conosce inta Zena do Seiçento un gran desviluppo; da l’incontro do mondo da Comedia de l’Arte con quello do tiatro academico nasce di copioin in zeneise ò con de parte in zeneise, e se parla donca de comedie plurilengue.
A difficortæ de comprenscion e a scarsa popolaritæ do tipo ligure rendeivan peò neçessaio tradue e parte in zeneise, ò sopprimmile, quande i attoî travaggiavan feua da Liguria.
Tra sti autoî de tiatro, arregordemmo Anton Giulio Brignoe Sâ, Françesco Maria Marin, Zane Andria Spinoa, Peo Zane Craviâ, Zane Agostin Pollinâ.
Inta segonda meitæ do secolo o comensa un lento descazze politico e econòmico; tra gazibbe piemonteixi pe impadronîse da Repubrica, a cresciua influensa da Fransa e atri fattoî, de l’independensa e da cultua de Zena arresta ciù pöco; l’euvia do Carlo Andria Castagneua, donde se træta do bombezzo de Zena da parte de l’armâ de Fransa e de l’orgoggioso stoiçiximo da çittæ into patîlo, a constituisce un momentanio repiggio de temmi patriòttichi e çivili.
Inta rivea de Ponente ven feua i primmi poeti in ligure, sciben con intenti soo che burleschi, o Steva Rosso de Taggia e o Poulo Agostin Orengo de Ventemiglia.
Secolo XVIII
Aa-i fæti do 1746 vëgne apreuvo un fòrte repiggio da poexia çivile e patriòttica, con unna boña partia de l’euvia do Steva De Franchi ch’a l’é dedicâ a-a sollevaçion contra i austriachi e à l’atto do Balilla; atri autoî degni de nòtta, ch’an trattou l’argomento, en stæti i versezzatoî anònimi do Trionfo dro pòpolo zeneise e da Libeaçion de Zena e soviatutto o Gaitan Gallin, coa-a seu Cadeña Zeneise.
Into mentre, fin da-i primmi do secolo l’ea comensou à vegnî feua inte Rivee e inte l’introtæra di poeti che se esprimman inte parlæ locale, comme o Lucco Maria Cappon de Trieua, o Zane Loenso Freirigo Gavòtti do Sascê, o Luçian Rosso de Campo Ligure.
O Setteçento o l’é ascì o secolo da traduçion in zeneise da Gerusalemme Libeâ do Tasso, unn’opeaçion portâ à termine da unna squaddra de letteræ, diretti da-o De Franchi.
Atri poeti degni de nòtta, dòppo o De Franchi, son Ambreuxo Conti, e di atri anònimi, aggheuggeiti int’un manoscrito conservou inta biblioteca da Societæ Econòmica de Ciavai, o Canto Unico, ò se donca inte di feuggi volanti che voentea çelebran fæti de crònaca comme e vittöie da mainaia ligure, à uso da poexia do Toralbo Armònico in sciô Capitan Maglion.
Con l’arrivo de Napolion e a fin da Repubrica Oligarchica, sciòrte à mezo di poeti popolari, ò presunti tæ, che, sotta di nomiagi, cantan e loude do neuvo corso; arregordemmo o «Cittadino Piceda» e o «Baciccia Degradao»; un Antònio Duasso o l’imagina un Dialogo tra doî patriçi, ch’en stæti imprexonæ provvisoiamente inta Salla do Conseggetto, e ancon no arriëscian à rendise conto che o seu dominio o l’é finio.
O poeta Antònio Pescetto, in cangio, zeneise ma visciuo à Saña, dòppo avei cantou a nobilitæ çittadiña, o se dedichiâ dòppo a Revoluçion à çelebrâ a Repubrica Democratica e e feste patriòttiche, sarvo dapeu, con l’annescion a-o Piemonte, cantâ e laode do Goernou savoiardo.
Secolo XIX
O l’é o secolo de l’annescion a-o Piemonte, apreuvo o Congresso de Vienna (1815), no guæi gradia a-i Liguri, e dapeu do Risorgimento Italian; o comensa con l’euvia do Martin Piaggio, o çelebrou autô do Lunaio do Sciô Regiña, moderou e prudentiscimo cantô da borghexia, ch’o no manca peò d’un pittin de satira soçiale e d’unna bonellaña confiansa into progresso.
Stæta perdua l’autonomia politica, a lettiatua zeneise a descazze da maniman verso o folcloriximo, a poexia còmica, un populiximo de mainea, con di momentanii repiggi verso a tradiçion seria.
Do 1835, di desconosciui nemixi de l’assolutiximo monarchico, tian à mezo unna parodia tiatrale da-o Metastasio, Achille in Sciro, za stæta rappresentâ a-a fin do secolo avanti contra l’oligarchia, e opportuñamente attualizzâ.
Tra i autoî de lunäi l’é da arregordâ o Steva Parodi, ancon ciù reaçionaio do Piaggio; tanto che tra i continuatoî do lunäio reginian, ma de idee libeale, gh’é o Gioane Casassa, compilatô ascì do d’un avvoxou vocabolaio zeneise-italian; o Luiggi Doria, o Luiggi Domenego Fæña, o Giambattista Vigo, o Andria Pollano.
Un atro autô de lunäi degno de nòtta o l’é o præve libeale Luiggi Pedevilla, che pe ben ben de anni o pòrta avanti o Lunaio do Sciô Tocca.
Tra i autoî de tiatro s’arregòrda o Federico Alizeri e o Luiggi Perseuggio.
Saña ascì a conosce o fenòmeno da pubriçistica lunaistica, tra i seu poeti: Françesco Rocchin, Françesco Pissorno, Andria Rocca, Agostin Brun, Feipo Noberasco poæ e figgio, Françesco Marengo.
Tra i autoî de stampo risorgimentale, s’arregòrda o Luiggi Stallo, che do 1853 o scrive unna Vixon d’un emigrou italian, ardente de sprito patriòttico e mazzinian; tra i poeti còmichi che se retreuvan in scê colònne da revista O Successo, in cangio, arregordemmo Peo Gallian e Aurelio Cappon.
Inta segonda meitæ do secolo, se desviluppa ascì unna vasta produçion in preusa giornalistica, e in sce di periòdichi comme O Balilla e O Stafî treuva spaçio de indagine e reisoconti, di romansi istòrichi comme di atri ispiæ à l’attualitæ, euvie de Edoardo Michê Ciòssa e Giöxeppe Pòggi.
O poeta che pe commun o ven tegnuo pe-o ciù rappresentativo do segondo Euttoçento o l’é peò o Niccolò Baçigalô, co-o quæ a lettiatua zeneise a vira deçisamente verso o còmico e a parodia, inte l’açettaçion do seu ròllo subordenou a-a lettiatua italiaña, ascì into campo do tiatro: o Baçigalô o l’é in fæto l’autô de primme e ciù avvoxæ comedie do Govi.
Secolo XX
Do secolo XX se riscontra unna produçion de poexia in ligure a-a dreitua exageâ: co-o remescio de usanse, de persoñe e de mentalitæ dovuo a-e doe guære mondiale, o desviluppo imprevedibile di mezi de communicaçion e de strapòrto, l’espanscion di commerçi e de l’economia in sce scaa globale, e parlæ e e lengue locale comme o ligure regrediscian comme mai l’ea stæto avanti, tanto de provocâ à tanti unna scindrome da cultua in peigo e caxonâ coscì pe reaçion un repiggio, segge di studdi filològichi in sce l’argomento, segge da produçion in pròsa e in poexia.
Tra i autoî neuveçentisti, ma ancon ligæ pe tanti aspeti à l’euttoçento, beseugna mensunâ Carlo Malinverni, Freirigo Gazzo, Lusciandro Monti; a contunnia a produçion còmica e bossettistica co-o Aldo Aquaron e Giambattista Rapallo (Baciccia); in sce unna via de mezo o tipògrafo anarchico savoneise Giöxeppe Cava, i zeneixi Ettore Ciappe, Augusto Tessada, Feipo Angeo Castello, Marin Merello, Nora Massa; verso un parçiale reneuvamento Italo Mario Angeloni, Françesco Puppo, Alfredo Gismondi, Carlo Domingo Adamoli, Alberto Boccaleone, Peo Lombardo, G.B. Costa, Luiggi Pòggi; do 1930 o giornalista Arturo Salucci o pubrica unn’antologia tutta de sunetti in zeneise, donde se peu attrovâ trasse da produçion de autoî pe do resto desconosciui, de vòtte interessanti.
Autoî ligæ, pe un verso ò pe l’atro, a-o tiatro govian son stæti Emerico Valentinetti, Ugo Palmerini, Sabatino Lopez; tanto che di atri che ghe son arrestæ estranni, comme Emilio Del Maestro, Luiggi Anselmi, Oliviero Olivari, Emilio Tixi, Norberto Sopranzi.
Un scingolare espeimento o l’é quello de l’opea lirica Scheuggio Campaña, pe-i versci de Aldo Martinelli, Manuælo Caneixi e Gioane Monlion.
O poeta ciù scignificativo da primma meitæ do Neuveçento o l’arresta Doardo Firpo, con tutto che a seu primmua a segge de vòtte missa in discuscion.
Into mentre, a produçion de atre parlæ liguri a l’à conosciuo unna çerta espanscion, co-e euvie de Feipo Rostan, ventemiglioso, Luì Notari, monegasco, Marçello Firpo, mentonasco, Gin De Stefani e Viçenso Jacono, sanremmaschi, tutti presentæ in scê pagine da revista neofelibrista A Barma Grande.
Tra i spezzin beseugna mensunâ Ubaldo Mazzin, tra i poeti de l’Otrazovo Ettore Zunin e Angeo Daggio, tra i arascin Ettore Morteo, à Oâ o Colombo Gajon.
Into segondo dòppoguæra, à un repiggio de tematiche çivile, testemoniou da-i libbretti relativi a-o concorso Lauro d’Oro, s’azzonta o movemento de imitatoî do Firpo, portæ à pensâ che l’unico poeta lirico inta poexia zeneise o foïse lê e quarchidun o l’à avuo di exiti interessanti, fiña supeioî à quelli do meistro, comme o Sandro Patron, o Vito Elio Petrucci; in sciâ mæxima linia Roberto Della Vedova, Tonin Canepa, Flora Mancini, Luiggi Cornetto.
Atri poeti lirichi, estranni a-a linia firpiaña son stæti Guiddo Nilsen, Scirvio Opisso, Rita Cuneo, Rosita Del Buono, Mario Lertoa, Peo Bozzo.
Di anni settanta, co-o maggiô interesse à livello naçionale pe-e lettiatue in «dialetto», in Liguria ascì se peu osservâ un scioî de poeti de varia inspiaçion, comme Giulian Balestrê, Sergio Sileri, Angeo De Ferræ, Ernesto Pisan, Emma Midolo, Jean Aicardi, Pia Bandin, Gioane Ghion, Zòrzo Grasci, Rodorfo Badarello, Mario Accornê, Armando Giorgi, Luçian Cravî; tra i ciù scignificativi nommi, sciortii feua tra i anni ‘60 e ‘80 o Plinio Guidon, attivo ascì comme dramaturgo, e o Roberto Giannon, tutti doî impegnæ int’unna fonda transformaçion da lettiatua in zeneise e conosciui à livello naçionale.
In ponto poexia de Rivee, beseugna mensunâ Cesare Vivado, de Imperia, partio da-o neoreliximo do dòppo guæra pe arrivâ a-a liricitæ de tempi ciù recenti; Giöxeppe Cascinelli de Doçeo, Peo Baccin de Giusvalla, Renso Villa, Andria Capan e Dionisio Böno, de Ventemiglia, Franco D’Imporsan de Sanremmo, Eugenio Giovando, Eugenio Lubran, Renso Fregoso de Spezza, Poulo Bertolan da Særa de Lerze, Livio Gianolla de Arcoa, Bruno Rombi de Cädesedda, Maria Pia Viale de Valleboña, Natalin Trinchê, Carlo Costa de Ciavai.
Ascì a pròsa a l’à conosciuo un çerto desviluppo, à partî da-i racconti e verboe de Guido Pastor de Buxo, fin a-i racconti e föe sestriñe da Elsa Pastorin Alloisio, a-e atre verboe à tema cotidian stæte cheuggeite da-a Maria Terrile Vietz.
O tiatro o l’à avuo i seu autoî, stæti missi in luxe da-o premmio Anna Caroli, tra i quæ o spicca o za mensunou Guidon, e atri comme Enrico Scaravelli, Gianni Poli, Enrico Berio.
Secolo XXI
O neuvo secolo o s’é de za consummou pe un quarto e o l’é comensou co-a spaiçion de quarchedun di ciù scignificativi nommi do secolo avanti, comme o Petrucci, o Patron, o Giannon.
Atri autoî, ch’ean vegnui feua un pittin apreuvo, an portou a-e estremme conseguense e premisse da seu poetica, stæte pòste o secolo avanti, e son stæti Fiorenso Toso, Lusciandro Guason, Danê D. Caviggia; inte sti urtimi anni an attrovou un seu spaçio Bruña Pedemonte, Andreiña Soâ, Danila Oivê, Ansermo Roveda, Enrica Arvigo, o cantante reggae e «poeta de stradda» Marco Carbon, Maria Pia Viale de Valleboña.
A diffuxon de tecniche informatiche a l’à visto ascì a nascion de tentative e espeimenti pe favoî a conoscensa da lengua ligure in sciô web, ma a de longo ciù fòrte mermansa da prattica viva da lengua parlâ a l’à portou à creâse de dubianse, discuscioin e rattelle in sce costioin de lescico e de grafia, che unna vòtta no saieivan stæte imaginabile, ma che tutte e mainee testemònian a sorvevivensa d’un çerto interesse da parte do pubrico pe-a lengua ligure.
Un repiggio de interesse o l’é testemoniou ascì da-e tentative de diffonde unna pubriçistica in preusa, comme quella da pagina do Secolo XIX, Parlo Ciæo diretta da-o Dria Aquaron e quella da seu revista O Stafî, ch’a se inspiava a-i periòdichi in zeneise do segondo Euttoçento.
Bibliografia essençiale
A primma antologia de poeti liguri a l’é quella ch’a n’à tramandou e euvie di autoî do Çinqueçento: Rime diverse in lingua genovese, (Bartoli, Pavia, 1583), ciù vòtte restampâ fin a-i primmi do secolo apreuvo.
Unn’atra antologia, ciù picciña, a correda l’ediçion do 1745 de A Çittara zeneise do Cavallo (Franchelli, Zena).
Pe attrovâ unn’atra antologia de lettiatua ligure beseugna arrivâ à quella do C. Randaccio, Dell’idioma e della letteratura genovese (Forzani, Romma, 1894).
Subito apreuvo vëgne F. Donaver, Antologia della poesia dialettale genovese (Libreria Editrice Moderna, Zena, 1910).
Do 1930 sciòrte: A. Salucci, Çento sunetti zeneixi (Libreria Editrice Moderna), unn’antologia reservâ, comme dixe o titolo, a-o sunetto; do mæximo anno, F. Noberasco, I. Scovazzi: O Cicciollâ – Antologia dialettale savonese, (Lodola, Saña).
Tra o 1950 e o 1951 sciòrte unna serie de articoli do E. Firpo in sciô cotidian L’Unità, dapeu stæta accheuggeita in volumme co-o titolo La poesia dialettale genovese, (S. Marco dei Giustiniani, Zena, 1981).
Do 1960, a l’é a vòtta de M. Boselli, La poesia ligure dalle origini a Edoardo Firpo, (Di Stefano, Zena).
Do 1963, à cua de R. Del Buono Boero, A. Barile, I. Scovazzi sciòrte Priamâ – Antologia della poesia dialettale savonese, (A Campanassa, Saña).
Tra o 1986 e o 1989 l’é sciortio quattro volummi de Semmo gente de Liguria, antologia à cua do M. Delpino (Ed. Tigullio–Bacherontius, Santa Margaita).
Da lì un pittin, sciòrte a completiscima Letteratura genovese e ligure do F. Toso, (Marietti, Zena, 1989–91), inte sëi volummi, e dapeu restampâ, con de modifiche, do 2000 e do 2010 pe-e ediçioin Le Mani (Zena–Recco). Into mæximo tempo, o Toso o pubrica unna scintexi istòrica da lettiatua ligure co-o titolo complescivo Profilo storico della letteratura ligure in sciô bollettin de «A Compagna».
Do 1997 sciòrte i Saggi sulla letteratura genovese do P. Guidoni, à cua de L. Coveri, F. Toso, R. Trovato (A Compagna, Zena), cheuggeita de sazzi e articoli za stæti pubricæ da l’autô inte varie öcaxoin.
Do 1999, sciòrte Emigranti do rie, unn’antologia de poeti in ligure do Neuveçento, à cua do F. Toso, da-e ediçioin «In forma di parola», (Bologna) comme n. II, anno XIX da revista In forma di parola.
Do 2019 sciòrte, do A. Guasoni, Poesia in ligure tra Novecento e Duemila (Edizioni Cofine, Romma).
Do 2021 sciòrte, da E. Autelli, Il genovese poetico attraverso i secoli (Lang, Berlin).
Instruçioin à Seguan
Testemonianse d’un deuvio do vorgâ zeneise da parte da Cançellaia do Commun compariscian scin da-a primma meitæ do secolo XIV.
O zeneise o l’assumme fonçioin de lengua scrita offiçiâ da-a rente (ma assæ in subòrdene) a-o latin, apreuvo che e varie magistratue do Stato deuvian à reo o mæximo vorgâ à livello parlou.
O Spotorno (1821) o mensuña un Antögno Cavanna, giureconsulto e òmmo politico che tra o 1390 e o 1430 o l’ea oratô in zeneise ben ben avvoxou.
Remontan a-a meitæ do Trexento e instruçioin politiche, stæte indirissæ da-o Commun de Zena à Seguan, tanto che à Famagosta o defende e raxoin de Zena de fronte a-o Re de Çipro; i Poæ do Commun, insemme co-e instruçioin, forniscian à Seguan unna trassa de cös’o doviâ dî a-o Re, se st’urtimo o se dovesse mostrâ conträio a-i interesci de Zena e di mercanti presenti in Çipro.
Questioim de Boecio
Do Trexento, o secolo de l’instituçion do duxægo perpetuo co-a tragica figua do Scimon Boccaneigra, o primmo Duxe, ch’o çerca à contegnî e discòrdie tra e classe soçiale, de tegnî à cadello a prepotensa de nòbili e plebei, e o meue assascinou pe vengansa da quarchedun di seu mæximi sostegnitoî, a no ne pâ destrannia a presensa de sta traduçion da-o De consolatione philosophiae de Boeçio (tramite o franseise do Jean de Meung), co-e seu exortaçioin a-a concòrdia e a seu condaña de l’aviditæ di òmmi.
E descriçioin do mondo natuâ introduan pe-a primma vòtta inta poexia zeneise o senso lirico do paisaggio, inteiso comme spegio da condiçion umaña, ch’o va avanti tra i nòstri poeti fin a-a giornâ d’ancheu, a-o Firpo e ancon dòppo, de mainea che unn’eco de sti versci a l’é arrivâ fin à niatri.
Unna poexia in sce l’òrdene divin, a-o quæ tutte e cöse tendan à reo, sensa ecceçion, a fa pensâ, comme tutta a traduçion da-o Boeçio, che poeisse ësighe à Zena un pubrico in condiçion de apprexâ a filosofia e a cultua antighe, e fòscia un interesse verso a contemporannia cultua de de là de Arpe, stante a frequensa de impremue da-o franseise.
O confronto da poula «gagieta», a-o verso 2, con «gabia» a-o verso 5, o ne fa accapî che o nesso «bi+vocale» o se prononçiava «gi» za à quelli tempi, e donca quelle, che de belle vòtte ne pan italianizzaçioin do zeneise antigo, en solo che dovue a-e particolaritæ d’unna grafia etimològica.
Sto viçio, do quæ vëgne de soventi accaxonæ i zeneixi, pe-o ciù mercanti, o doveiva ëse ben presente a-a consciensa di òmmi di quelli tempi; l’intonaçion geneâ a l’é quella de poexie morale de l’Anònimo.
Narraçioin do Trexento
Narraçion agiografica e moralezzante trexentesca, stæta tiâ da-a vitta do Buddha pe mezo di besantin e dapeu crestianizzâ, l’istöia de Jossaffà a l’é ben apòsta quella do prinçipe Siddharta Gautama, scin da piccin stæto serrou int’unna tore da seu poæ, ch’o l’ea allägnou intanto che o figgio o no vegnisse à savei di patimenti e di bruttoî do mondo; ma unna vòtta ch’o l’é cresciuo, o Jossaffà o veu savei cöse gh’é a-o de feua do seu palaçio e, dòppo tante preghee, seu poæ o ghe ô consentisce.
Inta stramesuâ quantitæ de scriti de trattatistica e cronachistica in zeneise do Trexento, s’attreuva ascì unna vorgarizzaçion do Chronicon Pontificum et Imperatorium (1277-78) do Martin de Troppau, donde se peu destanâ de minime tentative à «infranchî unna tradiçion scrittöia pe-o resto ben ben imbeviâ de moralitæ religiosa» (F. Toso).
O tòcco donde se træta do Mago Merlin o fa soppoñe inte l’ambito ligure un interesse pe-a lettiatua cavalleresca ciù grande de quello che lascia imaginâ e testimonianse che ne gh’é arrestou.
Mæximo inti Miraculi de la biâ vergen Sancta Maria se peu osservâ de sà e de là a coæ de arrösâse da-i modelli agiografichi pe lasciâse anâ con ciù libertæ a-o piaxei de contâ, con descrive tutto un mondo regaggio de cavaggëi, borgheixi e fratti.
Into tòcco che reportemmo chì coscì, s’attrovemmo a-a dreitua de fronte à un embrion de stöia de l’orrô, donde in fæto e motivaçioin edificante passan in segondo cian: de narraçioin semeggeive à sta chì son con probabilitæ a-a reixe de föe e conti popolari liguri, che son caratterizzæ – comm’o l’aiva osservou o Italo Calvino – da un gusto fantastico gotixizzante e grottesco.
Laude religiose
Fra Trexento e Quattroçento se diffonde unna produçion laudistica de proveniensa çentro-italiaña, in parte basâ direttamente in scî testi do Iacopone de Todi; i inscistii reciammi a-a concòrdia e à l’espiaçion parrieivan accordâse ben con un momento istòrico mai tanto storbio e à unna çittæ dilaniâ da-e lòtte intestiñe.
Inte sta laude XVI, l’attençion do poeta a l’é tutta çentrâ in sce un solo particolâ da scena da Pascion, o corpo de lansa, e a scituaçion a vëgne çerneggiâ da tutti i ponti de vista.
Da osservâ che o nomme do çenturion Longin, into parlâ popolare fin à quarche anno fa, o l’aiva finio pe ëse identificou con quello do diao.
Via de lo Paraiso (sec.
XV)
Inta Via de lo Paraiso l’anònimo autô o l’exibisce a-e sposæ zoene un insemme de conseggi tanto da affrontâ ciù ben a neuva vitta co-o maio, fæta de dovei, renonçie e sottomiscion.
No semmo scin à che ponto e sposæ dessan a mente a-i conseggi, ma o testo o l’é interessante comme documento de costumme, e da mentalitæ de unn’epoca.
La raxone de la Pasca (sec. XV)
La raxone de la Pasca o l’é un incunabolo, do quæ son conosciui soo che doî exemplari, e o conta vari primmati: dæto ch’o remonta a-o 1474, o l’é o primmo testo à stampa ch’o segge sciortio in Liguria, o primmo «lunäio» stæto stampou da ste bande, e un di primmi in Italia.
No se sa con seguessa chi l’agge scrito, ma unna parte a l’é un estræto, vortou inte unna qualitæ de vorgâ ben ben azeneisou, de doe euvie dovue à l’umanista Jacopo Bracelli: a Descriptio Orae Ligusticae e o De claris Genunsibus Libellus.
E çittaçioin, sciben apòcrife, da Dante e tutto l’insemme fan pensâ à unna persoña de coltua, fòscia un religioso, che in mainea velâ o piggia poxiçion inta politica di seu tempi e La raxone a s’inseisce into filon de poexia çivile che scin da-o prinçipio o caratterizza a lettiatua in zeneise; segondo o F. Toso, «a representa un di anelli che consentan a lettua di documenti letteräi in zeneise segondo quella progrescion ch’a permette de organizzâli inte unn’istöia originäia, de espeiense lenguistiche, coltuale e, in senso ancio, artistiche».
L’anonimo autô o fa unna descriçion de tutto o gorfo ligure, da-a Turbia, fin a-o Cao Cröo, in confirmâ che, alantoa comme oua, quelli son i termi da Liguria.
Ven apreuvo un lözo di zeneixi inlustri e de seu impreise, con addue vari exempi do seu grande animo e da seu lealtæ e abnegaçion.
Confortatöio da Compagnia da Miseicòrdia (1491)
O confortatöio o l’é unna smersa de manuale pe-i fræ laichi da Compagnia da Miseicòrdia, che compagnavan i condannæ à mòrte e o contëgne a trassa de priche da fâ a-i prexonê pe convinçili à confessâse ò inandiâli à unna fin seña; o fræ o poeiva inricchî a trassa à segonda da scituaçion e da disponibilitæ do condannou.
A lengua a l’é tra e ciù toscanizzante, tipica de quello periodo.
Ste priche ne vëgnan da de tradiçioin despæge, pe-o ciù foreste, e an contunniou giando o mondo, tanto che se peuan attrovâ spantegæ da tutte e bande.
Da osservâ, comme coixitæ, che o racconto de l’estaxi do fratte into sentî a canson de l’öxellin mandou da-o Segnô, o constituisce a base pe unna avvoxâ poexia milaneise do Carlo Porta, Fraa Diodatt, ch’o l’aiva attrovâ int’un libbro de exempi morali, Il prato fiorito do Giuseppe Ballardini, stæto stampou à Còmmo do 1615.
O Porta o gh’aiva attrovou l’attesto pe unna de seu narraçioin iròniche contra i prævi e i fratti.
Poulo Foggetta (sec. XVI)
O Poulo Foggetta, che za a-i seu tempi o l’ea tegnuo pe-o ciù importante di poeti in zeneise, o l’é de longo apprexou ascì da-i critichi da giornâ d’ancheu, segge pe ëse stæto o primmo à dâ un pittin de recatto a-a grafia e a-a lengua, dòppo un muggio de tempo ch’ean stæte lasciæ in desandiamento, segge pe-a viva pascion politica e morale de seu poexie.
E sta chì a l’é quella che, in giornâ, a dà ciù inti euggi a-o lettô.
O deuvio da lengua zeneise, dapeu, o l’ea pe-o Foggetta unna partia importante do seu programma de restöraçion di antighi valoî; da-o seu ponto de vista, i cangiamenti da lengua en o segno che i costummi descazzan: «no è maraveggia za se cangiamenti de lengue e d’ògni cösa femmo ancheu / perché à fâ cangi tutti avviæ semmo», o ghe dixe, e chì a poula «cangi» a veu dî segge «cangiamenti», segge pòiçe de cangio; comme dî che i cangi inta lengua en tutt’un co-o viçio de fâ di debiti e co-o vive d’usua, vitta da parasciti, ch’a no l’à ninte da scompartî co-e virtù repubricañe di antighi zeneixi, comm’o î veddeiva o Foggetta.
E seu poexie en, pe unna gran partia, o tentativo de addesciâ i seu conçittadin da-a pötronaia, ma i tempi da grandixe de Zena, «moere de regni e de çittæ» ean omai finii.
Stæta arrægâ da-a scituaçion istòrica, ancon ciù che da-e magagne di seu çittadin, a Repubrica a s’ea inandiâ à contâ de longo de meno sorve a scena do mondo.
A-o de là de l’impegno çivile do Foggetta, beseugna mensunâ dapeu a seu bravua d’artista, inta pinessa do scignificato de sta poula; çerti sunetti contëgnan di momenti che son tòsto de pittue imprescioniste: no se peu ascordâ a descriçion d’un attacco di Barbareschi in Rivea, con dònne, òmmi, figgeu che vëgnan acciappæ pe ëse fæti scciavi; l’anscëtæ, a poia de quelli meschinetti, o sciato de quella scituaçion son reixi da meistro.
Pe finî, no se peu ascordâ o Foggetta d’inspiaçion «petrarchesca», co-o seu sunetto o ciù avvoxou: Maitiña, a figgetta boña fiña da cangiâ l’ægua savoia in ægua doçe, solo che co-a seu presensa.
Podama o ciù bello omaggio a-a bellessa femminiña inta lettiatua zeneise de tutti i tempi.
[1] O poeta o l’alludde a-e cadeñe che serravan l’intrâ do Pòrto Pisan inte l’etæ de mezo, stæte portæ a Zena in segno de trionfo dòppo a vittöia da Melöia (1283) e appeise a-a Pòrta Sovraña.
O ne parla int’unna seu poexia o De Franchi ascì.
L’an dæte in derê a-a çittæ toscaña a-o tempo do fascio, con unna çeimònia de reconçiliaçion.
Inte sta avvoxâ poexia, l’aristocratica figua diviña di poemmi omerichi, a rhododàktylos héos, l’öroa co-e die de reusa, a dechiña scin a-o nòstro mondo e a se incarna int’unna figgetta do pòpolo, Maitiña («a mattin», fòscia un nomme pròpio, à quelli tempi, coscì comme in ancheu acciammemmo unna figgetta «Aurora»).
L’indifferensa di zeneixi verso a poexia, verso o ben commun, e sorvetutto a seu adoaçion pe-i dinæ e o luscio vëgnan piggiæ de mia da-o Foggetta.
Inte st’atra sunettessa, o Foggetta o propoñe un seu remedio a-a desoccupaçion, mascime de classe elevæ; se se armesse de galee se porriæ dâ un mestê, quello da guæra, a-i zoeni che van in gio pe Zena «à moen scrollando», sensa unn’instruçion e sensa dinæ – ch’ean ciammæ «scavissi» e doveivan ëse ben ben – de mainea che porrieivan schivâ a prexon, guägnâse o pan e dâ lustro a-a naçion.
O Foggetta o confronta Zena con Veneçia, e o paragon o l’é tutto à vantaggio de l’antiga nemiga de Zena; Veneçia, modello de union tra i çittadin da piggiâ à exempio, a l’é l’unica potensa italiaña ch’a l’arma e a mantëgne de galee, pe defende l’Italia «meza mòrta» e «A Santa Fede» contra i Turchi, con tutto che i seu çittadin son fòscia ciù pövei che i zeneixi.
A poula «virtù» – l’é ciæo – a se deve intende into senso latin de «qualitæ d’ëse òmmo»: lealtæ, coraggio, savei mantegnî a poula dæta, amô pe-o ben commun, e no into senso moralistico e sessuale de «castitæ».
À un sunetto do giurista Ambreuxo Spinoa, ch’o l’exortava à scrive in italian in cangio che in Zeneise, perché o porrieiva coscì superâ Omero (segondo unna tradiçion, nasciuo à Smirne) e Virgilio (ch’o l’ea de Mantoa), o Foggetta o responde à sta mainea.
Beneito Schenon (sec. XVI)
De lê se sa pöco e ninte, levou ch’o l’ea òrbo e o l’à cantou un amô spiituale, destaccou à reo da ògni espeiensa terreña.
Pe-o Beneito Schenon, l’espeiensa amosa a l’é mistica e religiosa, ò a-a dreitua esoterica; in sce un ton astræto e alluxivo, l’autô o ne parla de l’amô platònico pe unna dònna angelicâ, chi ghia l’òmmo verso o pareiso, comme a Biatrixe de Dante, ò comme inti poeti stilnovisti; o porrieiva ëse solo che un zeugo letteräio, sciben che no se peu escludde ascì de conseguense fixiche effettive inte sta reçerca d’unna realitæ sorvumaña.
Fiña a çircostansa de cecitæ do poeta vëgne da pensâ ch’a segge scimbòlica e inventâ pe dâ unna maggiô esprescivitæ a-a condiçion de destacco da-i sensci che a seu poexia a suggerisce.
O testo o dà l’imprescion d’ëse destinou à un ambiente nobiliare raffinatiscimo, educou a-a lettua do Petrarca e do Dante, ancon ciù de quello do Foggetta e do Çigaa; pe contrasto o Schenon o resulta ascì l’autô de doî sunetti d’intonaçion còmica, che fan da controcanto à l’erta inspiaçion spiituale e religiosa do seu maggiô componimento. Comme pe voeilo desdramatizzâ, e portâ torna o lettô co-i pê in tæra.
A-e trezze ottave d’amô vëgne apreuvo doî sunetti còmichi, donde o Schenon pâ ch’o veugge fâ vedde l’atra faccia da medaggia da seu poexia amosa, tutta de testa, con portâla in sce un registro basso.
Opera e lamento de Zena che tracta de la guerra et del saccho dato per li Spagnoli del 1522
Inte sto testo, euvia d’un poeta sostegnitô da casa Döia, se peu osservâ – segondo F. Toso – «a tentativa de arrivâ à un modello “toscan” de poexia: e seu stròfe de ottonäi rappresentan un sgreuzzo espeimento d’arrivâ à l’ottava italiaña».
A lengua a l’é un zeneise stravestio da «toscan» e a rappresenta o ponto ciù basso da decadensa ch’a s’é verificâ da-a meitæ do Quattroçento in avanti, da-a mæxima co-a decadensa politica de Zena.
A battaggia de Portofin (sec. XVI)
Euvia d’un anònimo poeta sostegnitô da casa Döia, de longo lesto à anâ apreuvo a-i seu bacchen e assegondâli inti seu cangi de bandea, comme se peu vedde ascì inta canson in sciô sacco de Zena do 1522, st’atra canson in sciâ battaggia de Portofin do 1526 a l’é stæta scrita à sostëgno di franseixi, di quæ inte quello momento o Döia o l’ea alleou contra i spagnòlli.
No passiâ guæi che o Döia o molliâ ascì sti alleæ pe mettise da-a parte da Spagna.
O senso d’unitæ d’un pòpolo ch’o l’animava e poexie de l’Anònimo zeneise, chì coscì o l’é scentou areo, pe lasciâ o pòsto a-a çelebraçion d’unna sola famiggia, tanto che o territöio ligure o l’é soo che un campo de battaggia.
A lengua a l’é a ciù descheita che se pòsse imaginâ, e pan strafaläi i accenni clascichi à Neron, à Domiçian e a-i Troien.
Mario Accornê (1921)
Nasciuo à Saña, inzegnê chimico, da-o 1977 o l’é visciuo à Söi into Levante ligure, e o l’à dedicou a-o Gorfo Paradiso a seu cheuggeita de poexie I canti do Gorfo (1988).
À despeto da regiosa bellessa e lumminoxitæ di sciti donde a l’é ambientâ, ma fòscia pròpio pe quello, a poexia do Accornê a l’é tesciua de continui refeimenti a-a mòrte, e a-a continuaçion da vitta inta mòrte e da mòrte inta vitta, tanto che o schillente paisaggio da Rivea, fermo into regòrdo, o vëgne à rappresentâ ben l’eternitæ sensa movemento do mondo de là.
Inta poexia do Accornê a corpisce a construçion metrica, donde e scingole poule son comme e scingole nòtte d’unn’onda muxicale.
Quelli che son i tòpoi, i leughi commuin do folclore zeneise e da poexia ligure, fiña quella do Firpo, vëgnan à ëse pe-o Accornê un motivo de meditaçion in sce l’eterno, a-a quæ a ven dæta unna figuaçion föistica: a ciusma de mainæ ch’a l’alleuga i seunni di òmmi pe-o mondo de de là.
L’ötöio o l’é quello de Sant’Emo à Söi, e o Accornê o ghe vedde o segno da continuitæ tra o mondo di vivi e quello de là: à parte unn’aggettivaçion de vòtte tròppo aspresciâ ò generica («magici…») o poeta o l’esprimme ben l’idea che tutti quanti semmo comme un ligammo tra o passou e l’avvegnî, tra chi l’é stæto a-i tempi d’unna vòtta e chi vegnià int’un lontan futuo.
Carlo Domingo Adamoli (sec. XX)
No semmo tòsto ninte de sto poeta chì, ch’o l’à pubricou do 1944 a cheuggeita de poexie Reuse d’autunno, into clima doso e carrego d’anscëtæ da guæra, o Adamoli o desgheugge unna veña poetica scoa de pascoliximo, d’un fondo senso da natua e regòrdi do tempo passou.
L’autô o se inseisce areo inte unna linia crepuscolare che in zeneise e in ligure a conta un muggio de autoî che ghe va apreuvo, compreiso o Firpo.
De soventi, o Adamoli o cazze int’un sentimentaliximo tròppo marcou; tutti i mòddi despiaxe ch’o n’agge lasciou di atri scriti, apreuvo che a seu veña a l’avieiva posciuo anâ verso di atri desviluppi.
O tempo luvego da guæra, a sensaçion da vexiña fin d’un mondo, influiscian sens’atro in sce ste poexie, con infondighe un sentô de desfæta e descheita; tante de ste poexie ean stæte scrite inta previxion de vegnî muxicæ, e de de chi o ne sciòrte un ritmo lesto e cadensou, de soventi pariscillabo.
L’interesse pe-i drammi e e sofferense sensa recatto de gente semprixe o l’avvexiña o Adamoli a-o Firpo, sciben inta differensa di exiti estetichi, apreuvo che o Adamoli – con tutto che o seu sentimento o l’é sccetto – o s’afferma, pe commun, a-a sola enonçiaçion do mâ de vive.
L’interesse pe-o mondo da natua, de bestiete, de erbe e de scioî, i quæ patimenti respegian o mâ de vive di òmmi, con stramuâ inte lô i nòstri sentimenti e speançe, o l’é un atro elemento ch’o l’unisce o Adamoli a-o Firpo, e o constituisce unna sò commun fonte d’inspiaçion.
Dionisio Böno (1934)
Sotta diverse metafore, e de vòtte sotta o vello de l’imaginaçion onirica, atre vòtte con l’attesto de l’osservaçion da realitæ çittadiña ò paisaña, o ventemiglioso Dionisio Bòno o ne parla da vitta e di seu mastrusci pe ascondine a veitæ in sciô nòstro destin e in sciô nòstro cammin pin de sapelli.
De lê o l’à scrito Federico Mario Boeri: «Quella do Bòno a l’é unna poexia ch’a sa fâ gustâ e sence giòie da famiggia, do contatto vertadeo co-a natua; ch’a pesca inti regòrdi d’unna zoentù ömai lonxi, stæta visciua tramezo à persoñe e cöse che no ghe son ciù, ma che lê o ne sa retrovâ o profummo inti versci un pittin descancasciæ d’unna vegia fiastròcca».
O l’à pubricou In sciau (2008).
Tonin Canepa (1935–2012)
Nasciuo e sempre visciuo à Pontedeximo, paise a-o quæ o l’ea fortemente ligou, o Tonin Canepa o l’à pubricou poexie inte autoediçioin à seu speise ò co-a sponsorizzaçion de quarche dita amiga.
Regordemmo tra i seu libbri: Unna voxe da-o mæ bòrgo(1990) e Amore se dixe amô (1992); e, se anemmo à vedde, i seu testi son stæti tutti inspiæ a-i sentimenti de l’amô e de l’amixiçia, compreiso l’amô pe-a seu tæra.
O l’à scrito Marco Piaggio: «Unna validiscima voxe chi canta amô pe ògni dònna, pe ògni creatua feminiña, in sciô sfondo, ma no drento i confin, de unna çittæ assæ ammâ, Zena…».
Gian Giacomo Cavallo (1590–1658)
O Gian Giacomo Cavallo o l’é tegnuo pe-o ciù grande poeta in zeneise de tutti i tempi; nasciuo verso a fin do secolo sezzen e mòrto do 1658, o ne se presenta con tutte e virtù e con tutti i mendi de l’etæ do baròcco.
O no saiâ un caxo se o mascimo sprandô da poexia in ligure o vëgne toccou co-o conçettiximo, che in italian – a-o conträio – o l’à posciuo dâ vitta soo che a-e contorscioin fatte e lambiccæ do G.B. Marino e di seu scoläi.
Maniman a lengua ligure, mai tanto concreta pe seu natua, a vëgne à taggio ciù che l’italian pe esprimme i conçetti ciù astræti e ciù sottî, in deuviâ e poule de tutti i giorni e ottegnî coscì, pe contrasto e curtoçircuito, a poexia; o mæximo o l’é stæto dito de l’ingleise de Shakespeare e de John Donne, di quæ e metafore e e raxoin ardie – segondo çertidun – saieivan astrunnæ a-o de feua da seu lengua de nascion.
O baròcco o nasce insemme co-e primme grende crixi do mondo moderno; o pensceo de Pascal e de Cartexo, a Reforma e a Contrareforma semeñan dubiansa inte l’òmmo de alantô, chi comensa à ëse besiggiou da-a farta do senso da vitta.
E o Cavallo o ne parla pròpio de sta anscëtæ mai tanto moderna, sotta a finçion da poexia petrarchesca de peñe d’amô, int’unna fuxon perfetta tra forma e sentimento, donde a pascion amosa a l’é, scì, un attesto pe scrive un tòcco de bravua, ma a no se peu manco dî pe in davei fäsa, apreuvo ch’a l’assumme unna seu veitæ in caxon de l’arte do poeta; ne piaxieiva a descriçion da ciæabella mæximo se i patimenti do Cavallo foïsan tutti inventæ, perché tutti inte quarche momento semmo stæti sbattuggiæ in sa e in là da-o destin ò da-a pascion.
O Cavallo o pòrta avanti ascì a tradiçion di encòmi a-i duxi, e anche lì o tocca de çimme mai stæte toccæ in avanti: pe niatri no gh’à de importansa se i prinçipi stæti cantæ da-o Cavallo se meitavan pe in davei o seu lözo, quello che conta son e figue ancon oua fresche e vive da seu imaginaçion: e ombriñe, i loasci, o grongo, a moeña, e anghille e i atri pesci che festezzan l’eleçion à Duxe do Zòrzo Çentuion, con fâ «treppi e stravagançe da stupî» int’unna fantaxia mainaesca, ch’a l’arresta inta memöia do lettô.
De belle vòtte e cansoin do Cavallo reseunnan e melodie do conterranio e contemporaneo Gabriê Ciabrea, che inte ciù öcaxoin o gh’aiva manifestou a seu astimma.
Un puritan orrô pe-a dònna, pöcassæ contrareformista e masochistico, o sciòrte feua inte çerti versci do Cavallo, ma no ghe veu guæi à accapî che ascì a descriçion di besiggi d’amô o l’é un attesto pe-i seu raffinatiscimi virtosiximi stilistichi.
Inte st’avvoxâ öde pe l’eleçion de Zòrzo Centurion a-a supremma magistratua da Repubrica de Zena, o Cavallo o descceiga tutta a seu abilitæ retòrica e poetica, se ciammemmo poexia unna straordinäia capaçitæ tecnica e linguistica inta construçion di versci.
Comme o fa osservâ o Toso, «tutto l’imaginäio de l’öde o l’é de fæto construto in sce de imagine e metafore artefiçiose donde a natua evocâ a l’à in realtæ pöchiscimo spaçio».
Ma se porrieiva dî che a çelebraçion do Duxe a l’é pe-o Cavallo un attesto pe mette in mostra a seu meistria, sciben che no manca unna preisa de poxiçion politica in favô da corrente senatoiale repubrichista, pe contra a-i sostegnitoî d’un cangiamento in senso assolutista into goerno do Stato.
O Duxe o l’é, infæti, pe-o Cavallo e pe-i repubrichisti, o poæ do pòpolo, e o l’é stæto misso da-o Segnô à cappo da Repubrica pe commandâ a-o pòsto do pòpolo che ghe pertocca a sovranitæ, ma che da pe lê o no saieiva bon d’exerçitâla.
Ma a vea raxon ch’a l’anima a poexia do Cavallo, a-o de là do tema trattou, a sta de longo inta seu reçerca de inmortalitæ letteräia, o procuâse unna famma chi vagghe a-o de là da mòrte.
Danê Domenego Caviggia (1956)
Inzegnê elettrònico, o l’insegna inta Scheua Politecnica de l’Universcitæ de Zena; autô ò coautô de ben ben de articoli scientifichi in sce de reviste ò rendiconti de congresci internaçionali, o Caviggia o l’à dæto esprescion a-a dimenscion ciù sccettamente artistica da seu personalitæ int’unna poexia à sfondo religioso, ch’a vëgne à ëse un canto d’amô verso l’umanitæ, consapeive do dô ch’o l’aggueita de longo inte ceighe de l’existensa.
Imagine e scimilitudine neuve e de unna bellessa tòsto giometrica e crestalliña caratterizzan i seu versci.
Comm’o l’à scrito o F. Toso, inta poexia do Caviggia emmo «a rappresentaçion de stati d’animo in relaçion à de tormentæ vexende existençiale […] inte un cansonê scingolarmente sospeiso tra a freidessa asquæxi metallica de un verso intellettualistico, lustro, e a sccetta anscetæ de transmette emoscioin cattuæ à l’inspiaçion inte un momento de feliçitæ creativa»[1]. O paisaggio in Caviggia o l’é à ïsa à ïsa indicou e o seu universo o l’é scimbòlico, fæto de figue astræte, che tutti i mòddi tramandan à di scignificati concreti, int’unn’ascidua reçerca do senso da vitta.
E frequente alluxoin à l’amô uman pan chì coscì reciammâ un neuvo stilnoviximo, donde a lirica amosa a l’alludde a-a queste de unna realitæ ôtraterreña.
O l’à pubricou E ae di angei (Zena, 1996) e A-o de là do mâ (Genova, 2017).
[1] F. Toso, La letteratura ligure in genovese e nei dialetti locali, Le Mani, Recco, 2009 [trad. L. Guason].
Gabriê Ciabrea (sec. XVI–XVII)
Un di ciù avvoxæ poeti di seu tempi, l’immaginoso baròcco Ciabrea o l’à çercou pe-o primmo à introdue i metri da poexia grega e latiña inta poexia italiaña; o l’ea nasciuo à Saña do 1552, ond’o l’é mòrto do 1638; amigo do Cavallo e do Grimado Moassaña, o scrittô ch’o l’aiva dito de voei, comme o seu compatriòta Colombo «ò attrovâ un neuvo mondo, ò moî», o l’à scrito ascì træ cansoin in ligure, donde se peu attrovâ o mæximo ardio sperimentaliximo da seu produçion italiaña.
O l’aiva scrito a prefaçion a-a primma ediçion da Çittara Zeneise, donde o reconosceiva into Cavallo o genio do Ligure, apreuvo che «a Liguria a produe òmmi Trovatoî, e Trovatoî de cöse no mai stæte imaginæ e à ïsa à ïsa stæte creddue».
Sciben che no semmo guæi segui che ste «serenate» seggian d’in davei euvia do Ciabrea, sens’atro son a testemoniansa d’un interesse locale pe-a poexia ligure, stæto influensou da-a contemporania lettiatua zeneise, ch’o no poeiva fâ de meno de avei unna continuaçion inta lettiatua ligure di secoli à vegnî.
Luiggi Domenego Fæña (1831–1907)
L’avvocato e procuou Luiggi Domenego Fæña, un di ciù avvoxæ di seu tempi, o l’é stæto tra i continuatoî do Piaggio inta redaçion do Lunâio do Sciô Regiña, do quæ o s’é occupou tra o 1864 e o 1876, dòppo o Gioane Casassa e o Luiggi Döia.
De idee libeale e repubricañe comme o contemporaneo Luggi Pedevilla e comme o predeçessô Gioane Casassa, o no l’à mancou de satirezzâ o Goerno sabaudo da-e pagine de l’armanacco e de rincianze in versci «quelli tempi fortunæ / ch’eimo ancon repubrichen».
Tra e seu euvie ciù conosciue, s’arregòrda A föa da bella Reusaspiña e I sette zuavi.
Poeta sorvetutto çivile e politico, o l’é ancon oua inedito in volumme e a poexia che chì presentemmo, de perenne attualitæ, a l’é tiâ feua da-o Lunäio pe-o 1874.
Marçello Firpo (1876–1972)
De Menton, òmmo de grande coltua e fonçionaio de dugañe, o l’é stæto tra i fondatoî da revista «A Barma Grande» e tra e doe guære un averto sostegnitô de l’union à l’Italia da çittadiña riveasca franseise.
Pe sta raxon chì, de l’inmediou doppoguæra, o l’aiva dovuo subî, in ciù da prexon e de l’exilio, l’obliansa da parte di seu conçittadin, da-a quæ o l’à comensou vegnindo feua soo che di urtimi anni da seu vitta.
A poexia do Firpo, che de belle vòtte, mascime a-o comenso da seu carrea, a cazze into bossettiximo e into folcloriximo, a tocca i seu resultati ciù boin inte un fondo sentimento da natua e inte unn’inmæximaçion panica inti mistëi da tæra e da campagna, che o poeta o sente comme unna partia de lê e da seu vitta.
De tra i territöi che Vittöio Emanuælo II o l’à çeduo do 1860 a-a Fransa, insemme con Nissa e a Savöia, Menton o l’à conservou pe tanto tempo un arcaico dialetto ligure, influensou da-o proensâ, da-o piemonteise e da-o nissardo.
E poexie stæte scrite da-o Firpo into segondo doppoguæra ne mostran un doso recegâse intimo do poeta, stæto segnou da-e seu triste vexende biografiche. ma con unna melanconia de longo revestia d’un elegante clasciçiximo, comme inte sto sunetto chì, de bizari versci alesciandrin, donde l’intonaçion mesuâ e solenne a scandisce l’inesorabilitæ do destin.
Domenego Garello (sec. XIX)
Tra o 1812 e o 1819, l’attô Domenego Garello o presenta a-o tiatro de Campetto e a-o Falcon unna serie de farse e parodie (i titoli peuan ëse in italian comme in zeneise), che gh’an comme protagonista a mascara do Sciô Regiña, son di titoli comme O Sciô Regiña a-a Mäpaga, O sposaliçio do Sciô Regiña co-a Sciâ Leituga, Le cantatrici di Bargagli e Regina capo dell’orchestra dei gobbi, Il convitato di pietra con Regina servo di Don Giovanni, O Sciô Regiña, mego pe fòrsa, Regiña servitô de doî padroin, Regina atterrito dalle apparizioni, e atre.
O Sciô Regiña, avanti d’ëse unna maccetta tiatrale, o l’ea stæto un òmmo in carne e òsse, un gandollo originäio da Rivea de Ponente, çerto Françesco Cavanna, un ch’o se guägnava a vitta de anâ in gio à pe ostaie à fâ rie e gente, che ghe manuavan un gòtto de vin e un tòcco de pan.
Do 1792, à quarant’anni, o l’ea mòrto à l’improvvista, ciocco areo, in cazze de pe-e scae d’unn’ostaia e gh’ea fiña stæto quarche sospetto in sce sta seu fin, ch’a paiva pöco ciæa.
Ma e gente no se l’aivan ascordou e di attoî, tra i quæ o Garello, aivan continuou à interpretâ o personaggio a-o tiatro, ascì à distansa de anni; o Martin Piaggio, in presentâ o seu primmo Lunäio (1815), o ghe fa dî de coscì:
Fòscia o mæximo Piaggio o l’aiva conlaborou à sti pessi tiatrali de pöco impegno, mascime con scrive i versci che de soventi concluddan e scingole scene, à transumme o contegnuo; e dapeu o l’à repiggiou lê ascì o personaggio, con modificâlo ancon in scê pagine do seu Lunäio, fin à fâne o protòtipo do zeneise de bon senso e «à l’antiga», figua ch’a reseconda inti anni fin a-o tiatro do Baçigalô, e da sto chì inte quello do Govi.
E farse do Garello paivan perdue, fin quande, di anni Settanta do secolo passou, o Aidano Schmuckher o no l’à descoerto inte l’Archivio do Museo do Risorgimento Le gelosie del Signor Regina, con attribuîle a-o Piaggio.
Segondo o F. Toso, sto testo chì o l’é in cangio euvia do Garello, cösa pe varie raxoin ciù probabile.
Chi scrive ste nòtte o l’à avuo occaxon de asciste (1977) à quella ch’a l’é stæta fòscia l’urtima missa in scena de sta comedia, pe-a regia do Cesare Viazzi, e interpretâ da-o Nanni Raffo e o Franco Paladini, doî bravi attoî, che fòscia in giornâ son stæti in pittin ascordæ.
Chì coscì, presentemmo a scena donde o sciô Regiña o l’incontra (e o se scontra) con l’atra mascara do tiatro zeneise, o Capoâ fanfaron, che chì o se ciamma «Enrico» e o fa mostra d’ëse franseise pe raxoin de intresso, con tutti i equivochi tipichi de sta smersa de tiatro.
À sta mainea, a vëgne repropòsta a vëgia comiçitæ do tiatro plurilengue do seiçento, co-e incomprenscioin che nasce tra chi parla doe lengue despæge.
Da tegnî à mente che semmo a-i tempi che Zena e a Liguria appartegnivan à l’impëio napoliònico e de sordatti franseixi occupanti, di quæ avei unna çerta poia, se ne saià incontrou de pe coscì, inta vitta vea.
Livio Gianolla (1938)
O l’é de Arcoa e, inti doî volummi Dar castelo au razao (1981) e Lungo vota e vioi (1988), o l’à descrito a vitta contadiña do seu paise, ch’a l’é apreuvo à scentâ, e i seu personaggi, sensa nisciuña idealizzaçion, ma in çercâ de conservâne a memöia pe quello ch’a l’ea; in fæto, o Gianolla, za da-e primme avvisagge de quella che oua ciammemmo realtæ «fluida», o s’è sentio comme mancâ a tæra sotta i pê, perché tutto quello mondo de seguesse, quello terren södo, che pe di secoli o l’ea stæto a base da vitta do paise, da maniman o deliggiava e o lasciava o pòsto à de relaçioin soçiale artefiçiose, à unna vitta sensa ciù arrembi, sensa pòrti segui.
A poexia do Gianolla a l’è donca da interpretâ – dixe o F. Toso – comme «a defeisa contra i assati do tempo de quarcösa ch’o l’é ancon vivo e ch’o parpella».
Un quarcösa, azzonziëscimo niatri – ch’o descazze e o se degradda in desdaxo, insemme con tutto o resto do mondo.
Inte ste poexie, l’innamoâ descriçion do paisaggio ligure a cangia de cô e a se mesccia con e memöie d’un poæ e de tutta unna vitta, stæta dedicâ a-o travaggio e a-o dovei verso a famiggia.
Alfredo Gismondi (1874–1965)
De profescion mego pediatra, o l’é stæto studdioso do zeneise, da seu ortografia e prononçia e o l’à compilou un Diçionaio zeneise-italian (S.E.I. 1955).
O l’à pubricou e seguente accheuggeite de poexia: Da-o mæ barcon (Zena, 1942), Arvî e giöxie (Zena, 1954) e In faccia a-o nòstro mâ (Zena, 1955).
Scrittô compostamente descrittivo, o Gismondi o sa rende ben o paisaggio da còsta e de l’introtæra, ch’o vëgne à ëse l’occaxon pe de reflescioin tranquille, espresse con gaibo.
O l’à scrito ascì un erudio Prospetto della flora ligustica, e a seu conosciensa da botanica a ven feua da-e seu poexie, inte l’attençion ch’o mette inta nomenclatua de erbe e de ciante ligure.
O l’à ascì traduto in zeneise o primmo libbro de Epistole de Oraçio, con un metodo semeggeive à quello di traduttoî setteçenteschi da Gerusalemme deliverâ.
A coltua botanica do Gismondi a ven feua int’unna serie de breve liriche dedicæ a-i costi, a-e ciante e a-e scioe de l’introtæra ligure, de longo inte di versci de donde straluxe ascì a fiña formaçion clascica de l’autô.
Mario Gròsci (sec. XX)
Inta parlâ de Bolan, un arcaico ligure mescciou con l’emilian e o toscan, o Mario Gròsci o l’à scrito unn’accheuggeita de sunetti, dond’o l’à misso in versci l’istöia do paise, Bulan ent’la storia (1970).
No se peu dî che l’impreisa a segge arriescia areo, apreuvo che o Gròsci o se limita e ciù tante vòtte à transcrive de dite e di ciæti, stæti tramandæ, ò che resultan da di documenti, e ben de ræo sti versci vëgnan toccæ da l’aa da poexia.
L’euvia a l’é o mæximo d’un çerto interesse, se no atro pe l’impegno e o giamin, che gh’é vosciuo à realizzâla.
Brun Micossi (1919–1989)
O l’ea nasciuo à Pontebba (UD) e o l’ea vegnuo à stâ à Zena da figgeu; l’é interessante osservâ comme – da foresto – o s’ea impadronio de l’uso do zeneise, ch’o deuviava pe scrive di sunetti metricamente exatti e da sta fòrmola espresciva – stæta vegnua unna seu caratteristica – o no s’é mai mesciou.
Coscì o l’à scrito o Toso: «un liriximo a-a Gismondi donde descriçioin natuale e boin sentimenti sobransan tutto areo, con lasciâ pöco spaçio à ògni atro desviluppo».
De soventi o Micossi o toccava argomenti, che ancheu saieivan de mòdda e se dieivan «animalisti», ecològisti e ascì inspiæ a-a crònaca.
O l’à pubricou Muggetti de parolle (1985).
Sunetto inspiou con tutta probabilitæ à uña de fotografie de pròfughi, che scappavan da-a guæra do Vietnam ò in Cambògia, quande son arrivæ a-i giornali in Oçidente.
Da apprexâ, comme do resto inte tutti i sunetti do Micossi, a bravua retòrica e o crescendo da rappresentaçion, che van in pòrto in desccegâ con abilitæ unna fia de imagine persuaxive.
Ettore Morteo (1874–?)
Co-e seu Rimme Arascine do 1927 o l’à dæto o viavinti à unna tradiçion locale ch’a va avanti ancon oua.
Inta parte ciù impegnativa da cheuggeita «prevâ di toin melancònichi espresci traverso un elegante adeguamento ambientale de temmi cäi a-a poexia tardoromantica e decadente»[1].
[1] F. Toso, Letteratura genovese e ligure in genovese e nei dialetti locali, Le Mani, 2009 [trad. L. Guason].
Luiggi Panê (1903–1960)
Floricultô de Leua, o l’é mòrto assascinou pe de raxoin desconosciue e l’assascin (ò i assascin) o n’é mai stæto attrovou.
A seu produçion poetica a l’é da tanti avvexinâ à quella do Firpo, pe-o vivo sentimento da natua ch’o l’exibisce occaxoin à de meditaçioin à carattere intimistico e existençiale à ïsa à ïsa accennæ.
Giöxeppe Peagallo (1812–1849)
O Peagallo o l’ea conosciuo pe-e seu Canzoni Sacre Popolari in italian, ch’aivan unna grande diffuxon e do 1870 ean za arrivæ à vintiquattro ediçioin; in zeneise a seu veña a l’ea ciufito occaxonä, segondo quante scrivan i editoî inta prefaçion à l’ediçion 1870 de seu poexie: «…e ciù tante, stæte scrite, ò pe megio dî, improvisæ inte de pubriche Academie into Semenaio Arçivescovî, spian brio, gaibo, natualessa, no separæ da quella gastigatessa tipica da seu bella anima».
Uña de seu poexie zeneixi ciù conosciue â divan inmancabilemente à Dënâ i figgeu in pê in sce unna carrega de promê a-o Preseppio inte gexe: «Cao Bambinetto dexiderou / ah, scialla scialla che t’ò trovou…» e a se treuva inseia pe errô comme euvia de un anònimo savoneise inte O Cicciollâ.
Antologia della poesia savonese (Lodola, Saña, 1930).
De sentimenti libeali, repubrichen e antiaustriachi, o Peagallo inte sto testo o ne dà «un caratteristico exempio de poexia çivile, ligâ à temmi risorgimentali, interessante soviatutto comme fenòmeno de gusto e comme testemoniansa da fonçion divulgatoa, affiâ à l’esprescion zeneise into periodo avanti l’Unitæ d’Italia»[1].
[1] F. Toso, La letteratura ligure in genovese e nei dialetti locali, Le Mani, Recco, 2009 [trad. L. Guason].
Luiggi Perseuggio (1830–1911)
O l’é stæto un combattivo gexuita, giornalista e polemista, autô de comedie de impegno politico e morale.
O l’à exartou o mondo popolare e contadin ligure, inti quæ valoî, mentalitæ e lenguaggio o l’identificava un baluardo contra a corruçion di tempi.
Tra e seu comedie, pe-o ciù pubricæ in sce «La settimana religiosa», periòdico catòlico, e rappresentæ tramite a ræ di tiatri de parròcchie, arregordemmo I pastoî a-o presepio e Un pentemin à Zena.
Into seu dramma satirico Un paise socialista (1902), un agitatô de nomme Marx o provoca un corpo de Stato e o l’instituisce un goerno basou in scî prinçipi do communiximo.
Quande l’espeimento o fallisce, o Marx o scappa co-e casce do Stato.
Santin Brun Pesseu (1920)
Inte ben ben de accheuggeite de poexie e inti concorsci letteräi o Pesseu o l'à espresso inta parlâ de Arasce e seu reflescioin morale – o scrive o F. Toso – «sostegnue o ciù de vòtte da-a descriçion de ambienti e scituaçioin, che se rivelan inti versci finali comme de metafore do pensceo de l’autô»[1].
Tra e seu euvie arregordemmo I strassui de Pessö (1961) e U berrettin cu-a balla (1985).
[1] F. Toso, Letteratura genovese e ligure in genovese e nei dialetti locali, Le Mani, 2009 [trad. L. Guason].
Con tutto che e poexie do Pesseu aggian un andamento descorscivo e popolaresco, se ghe peu osservâ l’intençion da parte de l’autô de nobilitâ a seu parlâ pe mezo de forme e construti de l’italian letteräio, comme e inscistie inverscioin verbo/oggetto, attuæ pe raxoin metriche, ò pe dâ ciù de resato à l’oggetto mæximo, comme inta poexia chì apreuvo: «bunasse cippe a rumpe», in cangio de «a rumpe bunasse cippe».
Luiggi Pòggi
O l’ea un infermê de l’uspiâ de San Martin e poeta, comme o dixe o F. Toso[1], «animou da un vivo senso da natua, che pe-o ciù o se resciòrve inte di exiti mutuæ da l’euvia de l’amigo e meistro Alfredo Gismondi».
I versci do Pòggi son semplici e cantabili, anche in conseguensa de l’attivitæ do poeta, autô de testi de cansonette.
O l’à pubricou Da l’alba a-o tramonto (Zena, 1949) e Lezi… passa… taxi (Zena, 1953).
[1] F. Toso, La letteratura ligure in genovese e nei dialetti locali, Le Mani, Recco, 2009 [trad. L. Guason].
[2] Castello Boccanegra (nòtta de l’autô).
Gianni Prian (1962)
O Gianni Prian o l’é nasciuo do 1962 à Zena, dond’o sta de cà.
Laureou in filosofia e de profescion insegnante, o l’à scrito e pubricou poexie, sazzi, racconti in italian, à partî da L’ombra di un imbarco (1991) fin à Luce che passi sotto (2022); o l’à conlaboou à ben ben de reviste letteräie, tra e quæ regordemmo Il Babau, Resine, Atelier, Fotocopianda, Versodove.
O l’é o direttô de «Il Foglio», trimestrale da Biblioteca de Tiggei «Adriano Guerrini».
Sciben che di inserti liguri e piemonteixi se trovavan inti seu scriti za da primma, ciù de recente o l’à comensou à scrive in zeneise con unna çerta continuitæ.
Sensa voei ëse realistica areo, l’inspiaçion de spesso narrativa do Prian a l’é impastâ da realitæ da vitta de tutti i giorni e a l’arriësce à rappresentâla ciù de tanti che se ghe mettan de propòxito; fòscia perché l’autô o l’é fiña tròppo filòsofo da no savei che a realitæ a no l’existe da pe lê, ma a gh’à o scignificato e a conscistensa che ghe demmo niatri.
De spesso attrovemmo inte sti versci di reciòcchi a-a Caproni, co-a seu contrastâ adexon a-o crestianeximo, ma ascì de meditaçioin in sce l’ëse e o tempo e in sce un mondo assuppou de sangue, gnisca e sperma, che pan reciammâ Heidegger («fâme cacciâ / into mondo») e Bataille; de vòtte, caxo strannio, gh’é fiña de consonanse co-o Guareschi, co-i seu communisti che no creddan a-o Segnô, ma gh’an fede inta Madònna, co-o seu amô pe-a vitta contadiña e o ligammo co-a tæra, che pe-o Prian a gh’à de varsciue feminiñe, e in sciâ fin a l’é comme o scöso da moæ donde se vorriæ anâ torna.
[1] Into zerbo di gandolli piemonteixi a galmadora a l’é a xatta, o lampo o l’é o treno.
Nòtta de l’autô.
No pe ascciæî ma pe compricâ e cöse, arregordemmo che «a neutte che tutte e vacche son neigre» a l’é unn’esprescion do Hegel che, in polemizzâ co-o Schelling, o poñe l’assoluo comme unna dimenscion chi conserva e differense e a no ê anecoisce à l’interno de unna dimenscion inreâ.
Inte l’assoluo hegelian l’é de giorno e a vacca pessâ a l’arresta pessâ, quella gianca a l’arresta gianca e quella neigra (soo che quella neigra) neigra.
Pe saveine de ciù, che domandæ a-i filòsofi.
Mi fasso versci e bon.
Giulian Rosso (sec. XVI–1657)
O Giulian Rosso, nasciuo à Sestri Ponente inta segonda meitæ do sec. XVI e mòrto pe-a peste do 1657, o prattica unna smersa de poexia areo despægia da quella do seu contemporaneo Cavallo; tanto sto chì o l’é un letterou sottî e peisafumme inta seu reçerca de conçetti elaboæ, espresci inte ‘n stile elevou, atretanto o Rosso o veu dâ à divedde d’ëse un poeta façile e «popolare»; in sciâ fin, o l’é l’esponente d’unna corrente de poexia che ancheu ciammemmo propiamente «dialettale» e che in zeneise a vegnià maggioritäia soo che à meitæ do secolo XIX.
A ciù parte da poexia do Rosso, fæta de versci d’occaxon, de parodie, caregatue, e anche de versci amoxi, che scazzan voentea into còmico, a l’é inedita, spantegâ inte ‘n muggio de manoscriti despesso in contradiçion fra lô.
Avvoxou comme intrategnitô, òspite fisso inte case patriçie da Zena d’aloa, de sta seu attivitæ o n’aiva fæto un mestê, ma unna vitta tròppo sguassosa a l’à fæto cazze in misëia, fin à fâghe conosce a prexon pe debiti.
De fæto, tutta unna parte da seu produçion a l’é dedicâ a-a meditaçion in sciâ misëia umaña, comme inte Rime Morali donde o conta a seu espeiensa inte prexoin da Repubrica.
Ma anche inti momenti ciù greivi, o Rosso o no renonçia mai a-a battua còmica, tanto che a seu poexia ciù conosciua a l’é fòscia a descriçion da peste do 1657, quella dond’o perdià a vitta; ma chì i seu mocchetti piggian unna cadensa da danse macabre, son o commento amao, fòscia fiña in desdaxo, a-a fin de ‘n mondo de presuminoxi babacci, gròsci e piccin, che scentan pe de longo: «Gh’é chi tutto ro dì çercando beghe / con levâse ògni mosca da ro naso / o no peu, seppellio in leugo spaso / levâsene mirioin, che n’an a e neghe».
Inte sto poemetto, o Giulian Rosso o conta da tremenda pestegadda do 1657, inta quæ lê mæximo o l’à dapeu perso a vitta.
A sciätâ vixonaietæ de imagine, o zeugo de poule conçettista inte sto caxo ascì en fonçionali à l’aspio moraliximo do poeta; i zeneixi vëgnan gastigæ pe-i seu peccoei e peuan speâ soo che inta miseicòrdia diviña.
Drento à mai tanta erlia, inta memöia do lettô o sorvevive pe de longo quello «rumô infinitiscimo de gente», ch’o reciòcca ciù viægi inta çittæ desconsâ da-a pedemmia e da-a cattivëia di òmmi.
[1] Bubboin: anche in giornâ se ghe dixe bugna pe intende un travaggio fæto a-a biscöchiña.
[2] carbuoin: tumoî roscigni che davan da accapî che o maròtto o l’aiva ciù pöco fî in sciâ rocca.
No beseugna ascordâse che a ciù tanta poexia do Rosso a l’é poexia còmica e d’öcaxon; con anteçipâ de doì secoli o Piaggio e e «campagnate» do Sciô Regiña, o Rosso o ne conta e avventue do seu viægio à Venexa, con unna brancâ de amixi invexendoin.
Un di seu testi ciù avvoxæ.
[1] antiga canson tutta in loude di vestî de uña.
Luiggi Stallo (sec. XIX)
O l’ea de Sampedæña, delegaçion chi gh’à dedicou un caroggio.
Mazzinian e garibaldin, membro da Soçietæ Filantròpica Umanitäia, into quæ ambito, do 1854, o l’é stæto tra i promotoî do settô alimentari in favô di operäi, basou in sce l’acquisto de matëie primme (patatte, gran e fæñe, riso, euio, vin, lemi, etc. e carbon ascì), tramite un caiâ accheuggeito tra i soçi, con obbligaçioin de 50 lie l’uña.
O l’ea o primmo passo verso e ciù organizzæ cooperative de consummo, ch’avian un gròsso desviluppo dex’anni apreuvo.
O Stallo l’ea à favô de unna democraçia popolare basâ in sciô voto universâ, diriti di ciù pövei, educaçion e coltua, progresso soçiale di operäi.
Stæto accaxonou de sediçion, pe unna tentativa de sollevo à l’epoca da partensa do Carlo Pisacane, e acciappou da-a poliçia a-i 29 de zugno do 1859, o l’é arriescio à scappâ, ma proçessou in seu assensa (co-o Mazzini e o Antonio Mosto) e condannou à dex’anni de prexon.
Tra i carabinê zeneixi o l’à parteçipou de persoña e volontäio a-e guære garibaldiñe.
Do 1868 ô trovemmo fondatô e primmo prescidente da «Società M.S. dei Volontari italiani di San Pier d’Arena» e da «Associazione Reduci delle patrie battaglie».
O no l’é stæto eletto torna l’anno apreuvo, perché a-i 7 de luggio do 1869 ô trovemmo detegnuo inta çittadella de Lusciandra, e do 1870 à Gaeta.
Stæto sciortio d’in prexon, dòppo a spediçion franseise o l’à criticou con fòrsa o Garibaldi, con pubricâ un volumme in Fransa, à Chambery, do 1871, Verità e calunnia in faccia al generale Giuseppe Garibaldi.
Reminiscenze di un volontario italiano in Francia e apreuvo à sto fæto chì o l’é stæto allontanou da-e assoçiaçioin e emarginou.
Do Stallo se conosce ascì un poemmeto in italian intitolou: L’orfanella di un volontario italiano morto a Mentana il 3 novembre 1867 (Genova, Tipografia Economica, 1877).
Sta Vixon, ch’a se inseisce inta sveuga euttoçentesca di lunäi, a contëgne ascì, dòppo o testo poetico, un lunäietto pe-o 1853 e, a-a dreitua, stæti azzonti à man, i prexi de corree tra despæge localitæ do Regno de Sardegna.
O lenguaggio deuviou da-o Stallo, con tutte e seu conçescioin à l’italian, a-o zeneise da borghexia, o fa pensâ a-o Pedevilla, ma chì coscì e critiche a-a Gexa catòlica e a-i regnanti son due comme tutto e dan à divedde areo a reixe mazziniaña e massònica do seu autô, co-a fæ inte unna divinitæ ch’a se piggia a-o cheu a causa di patriòtti italien, e a scombatte da-a mæxima parte do pòpolo, comme inte stròfe de l’Inno de Mameli.
Pe-a seu scritua elaborâ, i referimenti erudii (tra i seu modelli a-a dreitua Dante, ò o Petrarca de I Trionfi) , a cua formale, o poemmetto o no l’ea de seguo destinou a-o pòpolo, ma o serviva à tiâ da-a parte di mazzinien quella borghexia inlumminâ e fornia de unna çerta instruçion, ch’a foïse in condiçion d’apprexâlo e scompartîne i ideali.
L’emigrou do titolo o l’é, ciæamente, un exiliou repubrican che, con l’espediente ciùfito abuxou da vixon, into gio de ottantun sestiñe metricamente perfette, o revedde o passou e o profetizza i avvegnimenti futui, scin à imaginâ i Stati Unii d’Euröpa, e a-a dreitua quelli do Mondo, retti à Repubrica Democratica; unn’atra demostraçion de comme, à quelli tempi, a lengua zeneise a poeiva vegnî à taggio pe trattâ di argomenti elevæ e à spanze propaganda de ògni meña, pe-a seu capaçitæ de arrivâ de lengê à tutti.
O patriòtta o vedde e anime de tutti i martiri do libeo pensceo, à partî da-i sòliti Giordan Brun e Galileo, ma o mette con lô ascì Dante, tegnuo pe nemigo da Gexa e do Papato, e, insemme, Savonareua, Cola da Rienzo, Masaniello, e atri, tutti conscideræ martiri da futua libertæ, e dapeu, comme l’é lògico, tutti i carbonari implicæ inti vari sollevi e stæti fuxillæ.
À sta vixon ne vëgne apreuvo unn’atra, quella di tiranni antighi e moderni, che fan gazibba pe eliminâ o libealiximo, e son commandæ da òmmi de gexa, comme o paddre Gusman l’inquixiçionäio, in favô de unna dua represcion, tanto che o paddre Rhotaan, o parla in favô de reforme pe imbroggiâ ciù ben i libeali, con spantegâ a descòrdia e e divixoin into campo avversäio.
Stæta passâ sta vixon ascì, o patriòtta o vedde vegnî avanti i òmmi armæ de compagnie, che representan i pòpoli da tæra, ogniduña con unna bandea contrassegnâ da un segno scimbòlico.
De fronte a-a bandea ch’a profetizza i Stati Unii d’Euröpa, inte tutti scenta «ògni pascion pe-a tæra sò natia» ch’a saià sostituia da l’amô universale pe l’umanitæ.
E chì vëgne da domandâse perché beseugneiva ëse patriòtti, se l’é de za destin che o patriottiximo o se deslengue inte un ciù generico e sperso amô pe-i Stati Unii d’Euröpa, ò pe di ancon ciù lonten Stati Unii do Mondo.
I doî personaggi mensunæ verso a fin, che suscitan mai tante speanse de reneuvamento millenaristico inte l’autô, Luigi e Giuseppe, pâ che seggian o Garibaldi e o Luiggi Napolion, che da lì à un pittin o diventiâ Impeatô di franseixi, segondo unna proçedua no guæi democratica, in tradî e aspettative di patriòtti de sa e de là de Arpe; ma se sa che no tutte e «vixoin» dan into segno.
Augusto Tessada (sec. XX)
Do Augusto Tessada no s’à guæi notiçie, feua che, comm’o dixe lê mæximo, o l’ea un impiegou do Muniçipio.
De spesso, i seu versci son d’occaxon e o seu interesse o l’é attiou ciù che atro da fæti de crònaca e de costumme, da l’attualitæ; inte sto senso, o seu Cappon Magro do 1909 o l’é indicativo de unna mainea de pensâ, de unn’epoca à cavallo tra l’Eutto e o Neuveçento, ch’a vedde a spariçion de tante usanse e mentalitæ, l’interesse ma ascì l’inchietudine pe-a sciensa moderna e pe-i tempi che vegniâ, a deprecaçion pe-e exageaçioin da mòdda, l’appaiçion de primme automòbile.
L’astræto moraliximo do bravo borgheise o doveiva lasciâ o pòsto da lì quarche anno à l’exartaçion incondiçionâ de l’etæ da tecnica e da machina, quande l’é stæto ciæo i avvantaggi econòmichi che ne saieiva derivou.
L’é da osservâ comme inta seu requixitöia contra a machina, o Tessada o ne vedde sôo che l’utilizzo à scòpo de evaxon, pe imbriægâse de veloçitæ, asquæxi comme unna missa à giorno do clascico «carpe diem», e unna çelebraçion da nullitæ da vitta; e argomentaçioin ch’o deuvia son e mæxime ch’o porrieiva usâ contra a dependensa da alcol ò da-a dròga.
A carregatua do sportman ch’o fa o Tessada a fa vegnî in cheu çerte maccette de l’epoca, che ancon se peuan vedde inte di vegi cini mutti, con l’òmmo forselluo co-i mostasci reddeni, e con un çerto presentimento do Gastone petrolinian «molto ricercato», evidentemente un leugo tòpico.
Scirvio Volta (1891–1957)
Scingolare figua de inzegnê e òmmo politico, do 1933 o l’à pubricou A Commedia çellasca, parodia de l’Inferno de Dante, ch’a piggia de mia vari personaggi da Çelle di seu tempi; a-o de là de trovæ ciufito convençionale che caratterizzan l’euvia, no manca di freschi sponti lirichi.
Atre poexie do Volta son anæte perse, ma se regòrda unna verscion ben riescia da Erlkönig de Goethe.
Con l’attesto de descrive o gion di luxoioxi çellaschi, l’autô o va in derê co-a memöia a-i anni, quande lê e atri zoenòtti, de stæ a-a mæña, çercavan à fâ corpo in scê turiste e o se lascia anâ a-a nostargia, in sce un ton tra o còmico e o serio.
«Miödiña» o l’é o nomme ligure da Erodiade, figua di Evangeli, fortemente negativa, che da niatri a l’é vegnua à ëse scinònimo de persoña fäsa, ipòcrita; o Volta o deuvia sto nomme pe tradue a poula, de grammo interpretâ, Erlkönig, titolo de unna çelebre balladda do Goethe, pe commun traduto in italian comme Il Re degli Elfi.
Pantaleo Grimado Moassaña (1554 – sec. XVII)
Nasciuo à Zena do 1554, de famiggia savoneise, e stramuou à Saña da figgeu, o l’ea òste de mestê e poeta pe pascion; amigo do Ciabrea, o l’ea in contatto con vari rappresentanti de l’aristocraçia riveasca.
O se compiaxeiva de atteggiamenti e mainee che in ancheu ghe diëscimo bohemien e maudit, da poeta de ostaia, e de soventi a seu poexia a pâ ch’a l’assumme e modalitæ e l’ambientaçion d’unna rappresentaçion tiatrale.
A Fiandoiña de sta canson a l’ea unna cortexaña napolitaña; o Grimado Moassaña o ne cante e laode in sce un ton ciufito sostegnuo, sarvo dapeu, comme seu costumme, lasciâse anâ à un lenguaggio vorgâ, che sens’atro o l’ea ciù gradio a-o pubrico da seu ostaia.
Anton Giulio Brignoe Sâ (1605–1665)
O Anton Giulio Brignoe Sâ o l’appartegniva à uña de ciù potente famigge da Repubrica; nasciuo do 1605 e mòrto do 1665, pensatô, poeta, comediògrafo e òmmo politico, sostegnitô d’unna ciù grande autonomia da Repubrica de Zena verso a Spagna.
Inta segonda parte da seu vitta, do 1649, o l’à renonçiou à tutti i incarreghi politichi e o l’à piggiou i òrdeni saçerdotali, con finî pe fâse gexuita do 1652.
Autô de comedie plurilingue, I due anelli simili e Li comici schiavi, segondo l’usansa do seu tempo, o gh’à portou a seu veña satirica e polemica.
Int’unn’euvia comme Li comici schiavi poemmo attrovâ a mascara zeneise do Capoâ Berodo, o sordatto farabolan ch’o s’avvanta de incredibile avventue, e destinou tutte e vòtte à ëse misso a-o landon, progenitô de atre mascare ligure, comme Barudda e Monòdda, popolen rattelloxi e sciätoin.
O tiatro còmico do Seiçento o l’ea de soventi plurilingue e pe commun ògni personaggio o l’ea unna mascara, caratterizzâ da un diverso dialetto.
O personaggio ciù ammou da-o pubrico zeneise o l’ea o Capoâ, o sordatto falampi, ch’o finisce de longo pe fâ de fottifigue.
Quande peò e comedie vegnivan portæ a-o de feua de Zena, a parte do Capoâ, ò de atre mascare zeneixi, a vegniva traduta in italian ò a-a dreitua levâ da mezo, e sto fæto in caxon segge de alluxoin politiche localistiche de quæ e tiate do Capoâ ean farçie, segge pe-i zeughi de poule e doggi sensci, che ghe gustava a-i zeneixi d’aloa, ma che feua de Zena ean incomprenscibili.
Sto fæto o dà raxon ascì da nisciuña popolaritæ do tiatro zeneise e de seu mascare into resto d’Italia, ancon oua desconosciui.
E atre doe mascare caratteristiche zeneixi, che tornan de longo into tiatro do Seiçento e che son arrivæ, con de variante, fiña tòsto a-i nòstri giorni inti Carrossezzi de Carlevâ, ean o vegio leppegon e raixo co-a servetta zoena e ammaiçiâ, chi ghe dà de longo o liscio.
O Brignoe Sâ o repiggia i doî personaggi inta seu comedia I due anelli simili e o î fa esprimme con tutta a vivessa e l’axillo che son neçessai a-a scituaçion.
Inte sta scena, o vegio Pasquâ o ciamma a-a seu figgiòssa Gianchinetta de sposâlo, tanto da schivâ de pagâ de deutta à un eventuale pretendente.
Pâ che o Brignoe Sâ o l’agge scrito ascì quarche poexia còmica, de quæ sta chì, piña de sensci doggi e alluxoin eròtiche ò dòtte comme e tiate do Capoâ a-o tiatro, e stæta dedicâ à unna seu ammante tròppo caistiosa, a l’é un exempio.
[1] Inta grammatica latiña o caxo genitivo o ven avanti o dativo.
L’autô o veu dî che con sta dònna o deve ëse lesto à dâ, avanti de deuviâ i «genitali».
[2] «Lòro» o l’é o clascico nomme do pappagallo; Inte sto caxo o reciamma o nomme de «l’öo».
[3] O «Donato» o l’é unna clascica grammatica latiña.
Sta dònna chì gh’é cao piggiâ in man o «Donato», avanti che o «Furioso»… [4] «se no menæ e moen (pe tiâ feua palanche), poei anche menâ i pê (pe anâvene).» [5] «i pagai» fan pensâ à l’atto de «pagâ»; e oæ (oræ) reciamman a poula «oro».
[6] A Marfisa a l’é unna dònna guerrezzea di poemmi cavallereschi franseixi; inte sto caxo pe mandâla «à gambe levæ», a «lansa» a dev’ëse d’öo.
[7] «no sò se s’amassa (ammuggia) de ciù à sommâ (stâ insemme), ò à spartîse.»
Peo Zane Craviâ (sec. XVI–XVII)
Dottô in leze, storiògrafo, do 1628 o l’à parteçipou a-a cabirda, stæta traghettâ da-o Giulio Cesare Vachê contra a Repubrica, e dapeu o l’é stæto foestou in Spagna.
O l’é vegnuo torna à Zena do 1633.
O seu intermezo burlesco Ra finta caritè o l’é o primmo exempio, ch’o ne segge arrivou completo, d’unn’euvia tiatrale scrita à reo in zeneise, e o deve tanto a-a contemporania lettiatua picaresca spagnòlla.
O zoeno Tognin, garsonetto do mendicco òrbo Batté, o se vendica de brutto di tòrti e de baccæ ch’o l’à dovuo piggiâ da-o sò patron.
L’intermezo scenico do Craviâ o ne presenta un mondo sensa pietæ, fæto de leggere e deslogi, che se devan inzegnâ à tutt’oe pe mette insemme doe palanche; l’òrbo Battê o score o seu aggiuttante Tognin, ch’o l’é guerso, ma o ghe vedde basta da arröbâghe; sto chì o se vengia con fâlo rattellâ con o seu neuvo sòcio Pellegro, in approfittâ do scherso che ghe fa o nòbile Leandro, quande o fa mostra de fâ a caitæ a-i doî òrbi, ma o no ghe dà ninte.
O Batté e o Pellegro se accaxoñan un con l’atro d’avei röbou, se dan, e arrestan mezi mòrti.
No se sa se o pesso o segge mai anæto in scena; de seguo o contrasta de brutto con l’idea d’unna çittæ, ciuttòsto piosa e lesta à soccorrî i ciù desgraçiæ, che n’é stæto tramandou.
Zane Agostin Pollinâ (sec. XVII)
Il Genio Ligure Trionfante (1697) de Zane Agostin Pollinâ o l’é un dramma inspiou à l’istòrica e longa rexistensa di Liguri à l’invaxon romaña, ma in realitæ o l’alludde a-a conteisa tra Zena e Fransa, ch’a l’aiva portou a-o tremendo bombezzamento do 1684 da parte de l’armâ do Re Sô.
Inte sto caxo, o Capoâ, con tutto ch’o mantëgne çerti træti moralemente discuttibili do personaggio, o piggia unna connotaçion in sciâ fin poxitiva e o s’impegna pe-a primma vòtta inte de battagge vertadee, con arresegâ a vitta.
Degno de nòtta o fæto che o nomme do Capoâ o segge, inte st’occaxon, Balilla; no se peu scappâ a-a suggestion che un quarche ligammo con l’eröe de Portöia o ghe segge. No beseugna ascordâ, de fæto, che inte primme attestaçioin à propòxito do sollevo antiaustriaco do 1746, no vëgne mensunnou o figgeu ch’o l’à asbriou a primma pria, e ancon meno ne vëgne fæto o nomme.
Donca, o sospetto de l’infiltraçion de quarche regòrdo, dòtto ò ascì collettivamente popolare, inta neccia do nomme attribuio à l’eröe, o pâ ciù che fondou.
Carlo Andria Castagneua (1652–1748)
O Castagneua, gexuita lavagnin conosciuo ascì comme istòrico e autô d’unn’euvia in sciâ cometa do 1664, into poemmetto L’arrivo in Vuoè dell’Armâ de Franza o conta do bombezzo de Zena, avvegnuo do 1684, pe òpia de l’armâ franseise.
Unna costion de preçedensa into saluo tra nave de doe naçioin a l’aiva fornio a-o Re Sô l’öcaxon pe umiliâ a picciña e orgoggiosa repubrica zeneise, co-a quæ o l’aiva da tempo à mezo de bæghe de varie meñe.
Zena a no l’à mollou, de nave spagnòlle son arrivæ in seu aggiutto, e i franseixi an dovuo fâ röso.
Tutte e mainee, l’anno apreuvo, int’unna neuva scituaçion politica, o Duxe Lercæ o l’à dovuo anâ à Versaggia pe rende omaggio a-o Re e ciammâghe scuse.
D’atra parte, stæto reçevuo con tutti i önoî, da mezo a-i lusci da reggia, gh’an dimandou cöse l’ea che, inte quello palaçio sfersoso, l’æisse mäveggiou de ciù.
Lê o l’à repricou con unn’esprescion che dapeu a l’é passâ tòsto in proverbio: «Mi chì».
In fæto, i Duxi, pe tutto o tempo do seu incarrego, no sciortivan mai d’in Paxo, e fiña pe anâ à Messa a-a domenega passavan de pe un corrieu sorvelevou, tanto da no toccâ tæra co-i pê, e sottoliniâ coscì a sacralitæ da seu persoña.
O poemma o conta i avvegnimenti do 1684, con mescciâli à l’istöia d’amô do mego Orlando, testemònio di fæti, e mego personâ da Duxessa.
Steva Rosso (sec. XVII)
Un di primmi poeti ch’aggian scrito int’un di dialetti intemeli, o Steva Rosso, o vëgne arregordou pe-o seu poemmetto in taggiasco L’antico valore degli huomini di Taggia do 1639, donde o conta comme o l’ea stæto mandou in derrê un attacco di barbareschi da parte di abitanti do paise, de l’anno 1554.
Tutto o racconto o se desgheugge in sciô registro còmico, à imitaçion de La secchia rapita do Tassoni.
Inte de atre poexie, o Rosso o se dicciara pe l’uso do ligure locale in contrapoxiçion segge a-o zeneise, segge à l’italian, tutti doî tegnui in conto de lengue tròppo auliche e erte pe ëse spontannie e sccette, comme e parlæ de nascion.
L’euvia do Rosci a testemònia coscì l’erta opinion che gh’ea in sciâ lettiatua zeneise à quelli tempi in Rivea.
Poulo Agostin Orengo (sec. XVII)
O primmo scrittô intemelio do quæ s’agge notiçia o l’é un Gieumo Lantê, che, verso o 1600, o l’à scrito unna accheuggeita de sunetti e de epigrammi in ventemiglioso, purtròppo anæta perdua, coscì comme a l’é perdua a Musa Ventimigliese do Poulo Agostin Orengo, do 1650; peò do Orengo ne gh’é arrestou trei sunetti, stæti reportæ da-o paddre Angelico Apreuxo inte La Grillaia, donde o tratta di lenguaggi d’Italia (ma i sunetti ventemigliosi son stæti levæ da l’ediçion à stampa).
O Orengo o l’aiva mandou i sunetti da Romma à Luxerna a-o seu conçittadin Domenego Antögno Còtta Scismondi, Nonçio Apostòlico a-i Cantoin Catòlichi in Svissea.
Pe-i refeimenti à persoñe e avvegnimenti locali de quelli tempi, i sunetti arrestan de diffiçile comprenscion, ma ean de grammo accapî sciña pe-o Apreuxo, ch’o î paragoña a-e poexie do Burchiello.
Tutte e mainee, i testi do Orengo an un valô de testemoniansa; da osservâ che a grafia a l’é pægia à quella do zeneise di seu tempi, co-a «o» prononçiâ «u» e tutte e atre particolaritæ che conoscemmo, ma co-a zonta da «y» pe indicâ a «i» semivocale.
Steva De Franchi (1714–1785)
Steva De Franchi, patriçio zeneise nasciuo da unna famiggia ch’a l’aiva dæto ben ben de duxi a-a Repubrica, o ven de longo mensunou pe-e seu poexie popolaresche che antiçipan o Piaggio, visciuo do secolo apreuvo, e ascì pe-e cansoin d’argomento patriòttico, inspiæ a-a sollevaçion do 1746 contra i austropiemonteixi.
Se intuisce into poeta o dexidëio de unna parte da nobiltæ d’attiâse e classe popolare, e ciù che tutto i borgheixi, con accheuggili d’in gio à un ideale e renoelâ, tutti insemme, o Stato zeneise d’aloa, ch’o l’ea sclerotizzòu e descheito a-a sola defeisa di interesci de l’aristocraçia.
Poemmo de lengê tegnî o De Franchi pe un inluminista, che comme tutti i inluministi o vorriæ portâ o pòpolo à megioâ da maniman e seu condiçioin sociale, guiddou da-i prinçipi da raxon.
Ma a-a giornâ d’ancheu quello chi ne corpisce de ciù inta seu euvia no son tanto i seu inni a-a libertæ de Zena, e manco e descriçioin de scituaçioin e de personaggi popolari, comme l’avvoxâ «madònna Parisseua in sciâ ciassa de Pontexello», ma ciù fito a seu veña melancònica, carrega da stanchessa de tutto un mondo che omai o dechinava.
Za inte seu evocaçioin de demoe da nobiltæ tra giardin, villezzi, barchezzate e amoî façili se sente un fondo de tristessa: «chi ha tempo e tempo perde / non ro rescatta ciù / dra zoventù ro verde / ven frollo e cazze zù» (chi gh’à tempo e o perde tempo / o no o rescatta ciù; / da zoventù o verde / o ven passo e o cazze zù); ma in mainea ancon ciù ciæa sto stato d’animo o se mostrià into sunetto in sciô tæramòtto de Lisboña do 1755: «Moeuran ri regni e moeuran re çittæ / finiscian re grandeççe in pura e in zetto (meuan i regni e meuan e çittæ /finiscian e grandesse in pùa e in zetto) e inte di atri comme Meditaçion da Mòrte e In te Domine confido: «Mi vivo in questo mondo, e comme chi? / Comme un chi cræ che mai non morirà, / e intanto s’avexinna quello dì / e ro tempo s’imbarca e se ne va».
(Mi vivo inte sto mondo, e comme chi? / Comme un ch’o se credde ch’o no moià mai, / e intanto quello giorno s’avvexinna / e o tempo o s’imbarca e o se ne va.)
O De Franchi o l’à vosciuo ëse o poeta da «Naçion zeneise» e inti seu versci son tanti i refeimenti e i reciammi a-i autoî che l’an preçeduo, da l’Anònimo a-o Cavallo; a Lezzendia, chi ven apreuvo chì coscì, a peu fâ pensâ, à exempio, a-i versci do poeta medievale in scê battagge de Laiasso e Curzoa.
O De Franchi o l’é da arregordâ ascì comme autô de tiatro: e sò traduçioin da Moliére, Regnard e Palaprat ciù che atro son de imitaçioin e adattamenti, donde o comediografo o l’à piggiou intressi e personaggi e o n’à fæto quarcösa de neuvo, ch’o poeiva vegnî à taggio pe rappresentâ a realtæ de Zena.
Beseugna dî che o poeta zeneise o no se preuva manco à arentîse a-o Moliére «tragico», de Tartuffe, Le Misanthrope, ò Dom Juan, che à niatri o peu piaxei de ciù, ma che o l’é ascì tròppo ligou a-e polemiche religiose, politiche e filosòfiche di seu tempi; in cangio o De Franchi o travaggia in sce de tramme sensa tempo, de sola demoa, che se fan apprexâ pe-o zeugo còmico de scituaçioin e into mæximo momento o fa revive personaggi che alantô fan za parte do tiatro zeneise, comme o Capoâ fanfaron, a servetta maiçiosa, o vegio innamoou e avaro ch’o se rende ridicolo.
Inte sta tiata, ch’a l’é træta da O maiezzo pe fòrsa (Le mariage forcé) e a no se treuva into testo originaio do Moliére, o sordatto Ormondo, neuva incarnaçion da mascara zeneise do Capoâ, o pâ fiña un paente do Baron de Munchhausen, pe-a stranessa de seu fanfaronaie.
Ra Gerusalemme deliverà (sec. XVIII)
Do 1755 sciortiva à Zena, inte doî volummi, Ra Gerusalemme deliverà dro Signor Torquato Tasso traduta in lengua zeneise, unna verscion zeneise do cao d’euvia tassian, travaggio d’unna squaddra de letteræ çittadin, diretti da-o poeta Steva De Franchi.
A l’é unn’euvia coiosa e insòlita, apreuvo che i autoî n’an vosciuo realizzâ unna fiente traduçion da Gerusalemme, comme into secolo dòppo o paddre Freirigo Gazzo o l’avieiva traduto areo a Diviña Comedia, ma manco unna parodia, un stravestimento da rie, comme de za ghe n’ea inte vari parlæ italien.
I letteræ setteçenteschi an vosciuo in cangio respettâ a sostansa e e intençioin e a struttua narrativa de l’euvia do Tasso, ma into mæximo tempo re-creâla da un ponto de vista «zeneise»; tutto o poemma cavalleresco o ven coscì rescrito comme o l’avieiva posciuo contâlo un zeneise de alantô.
Inti traduttoî gh’ea ascì l’intendimento de imitâ e sobaccâ e traduçioin de za sciortie scin aloa inte di atri parlæ, comme se capisce da un sunetto prefatöio, ch’o dixe:
Comme dî che se e atra traduçioin, in bologneise (ro Dottô), in veneçian (Pantalon), in bergamasco (Xanni), in napolitan (Coviello), an cangiou o Tasso int’un buffon e an scheuvuo successo, a mascara zeneise do Capoâ, a no poeiva arrestâ in derê, bon comm’o l’é lê ascì de dî di gösci.
À despeto de sta premissa, l’intonaçion còmica a ven feua soo che de semme in semme, inta Gerusalemme in zeneise, in arrestâ pe commun ben ben de d’ato de atre tentative semeggeive, tipiche d’un dialettaliximo reflesso e tutto sommou no guæi interessante; in fæto, se peu dî che tutta l’opeaçion a se inscrive into complesso travaggio intrapreiso da-o De Franchi pe inricchî a lettiatua in zeneise de euvie valide e aggiornæ, int’unn’òttica d’exartaçion da patria zeneise.
Int’unn’epoca de sostançiâ descheita politica pe-a Repubrica de Zena, quæ o l’é stæto o secolo XVIII, çerti intellettuali aivan sentio a neçescitæ de recompattâ e classe soçiale in gio a-a nobilitæ, pe dâ fòrsa a-o sentimento patriòttico; inte sto senso chì, a lettiatua in zeneise a poeiva pai un instrumento adattou ben, pe l’uso identitäio che n’ea stæto fæto into corso di secoli.
O De Franchi o l’à vosciuo ëse coscì o poeta da «Naçion Zeneise», con fâse fautô fra l’atro de moderæ correçioin à un scistema politico e soçiale secolare e omai ruspo e frusto, a-o quæ o mescia de modeatiscime critiche inte seu comedie.
Quella do De Franchi a l’ea unna conçeçion do Stato fortemente paternalista, ma o stile popolare, pe mainea de dî, into quæ o l’à espresso o no l’à mancou de influensâ numeroxi autoî, i ciù tanti anònimi e de inspiaçion giacobiña, che saieivan vegnui feua a-a fin do secolo.
Quante a-a traduçion da Gerusalemme, a raxon politica a l’é da çercâse sorvetutto inte l’exartaçion do contributo portou da-i zeneixi a-a reconquista da Tæra Santa, in sciô quæ l’ea za scioio un muggio de lezende e tradiçioin, ligæ a-a figua do Ghiggermo Embriaco, «il duce ligure che pria / signor de’ mari corseggiar solia».
Con respettâ rigorosamente o mæximo numeo de ottave de l’originaio, sette diversci poeti, Steva De Franchi, Ambreuxo Conti, Gaitan Gallin, Poulo Toso, Giacomo Guidi, Zane Aostin Gastaldo, Françesco Maria Viceti, an dæto a seu verscion di vinti canti da Gerusalemme Liberata, de vòtte con mantegnîse assæ aderenti a-o testo, de atre vòtte in asbasciâne i toin pe tegnîse fienti à un spiito ligure tutto concretessa e pratiçitæ, de vòtte ancon in creâ momenti de poexia neuvi areo.
Eive e ottave donde ven rievocâ a figua de Colombo (XV, 31–32) inta verscion de Ambreuxo Conti:
Into canto VII traduto da-o Steva De Franchi, a scimilitudine de anghille cattuæ inte valle do Comaggio a ven reisa ciù vexiña à l’espeiensa di zeneixi, con unn’ambientaçion riveasca, in reciammâse a-a tonnæa de Portofin.
Da-o canto XII (ott.
62–69) a mòrte de Clorinda, inta verscion de Poulo Toso, donde a dramatiçitæ da scituaçion a ven reisa correttamente, con fondo sentimento.
Gaitan Gallin (sec. XVIII)
O Steva De Franchi o l’aiva incoraggio o seu amigo Gaitan Gallin, pittô da vitta do quæ no se sa guæi ninte, à representâ int’unna serie de quaddri i fæti do sollevo popolare di 10 dexembre 1746 contra i austro-piemonteixi.
O Gallin gh’é stæto ciù cao responde a-a domanda de l’amigo con unna serie de dixineuve sunetti, nint’affæto teixi à exartâ l’eroiximo e a guæra, feua che inte quarche momento, ma ciù fito pin d’unna feliçitæ pensamentosa e tòsto do senso da vanitæ de tutte e cöse.
Unna cannonâ a l’é passâ da-a vexin a-o geneâ Bòtta Adorno,[1] à reisego de mandâlo à l’atro mondo, e o geneâ o l’é dapeu arriescio à scappâ de pe-e montagne.
O Gallin o ghe prega d’anâ fiña in cao do mondo, donde se treuva – segondo unna tradiçion – a pria, de donde nasce tutti i venti e e tempeste do mondo.
[1] O genealiscimo Bòtta Adorno o comandava l’exerçito austriaco e o l’ea d’origine ligure; gh’ea da ruzze vegia tra lê e i patriçi zeneixi, apreuvo che i seu antenati ean stæti foestæ; a popolaçion zeneise a ghe l’aiva in grinta, in tegnîlo pe un treitô.
O poeta into complesso o no l’é tanto piggiou da l’exartaçion do fæto guerresco, ma o l’à ciù fito a tendensa à raxonâ, à riflette in scê glöie passæ de Zena che, comme son vegnue, porrian un giorno ëse ascordæ, ò passâ in segondo cian.
Toralbo Armònico (sec. XVIII)
Da segonda meitæ do Setteçento, apreuvo à l’exempio defranchian ch’o sponciava à unna lettiatua naçionale e de exartaçion do valô e di valoî zeneixi, sciòrte feua tutta unna serie de testi, che bollitigan l’orgheuggio popolare con cantâ de vittöie navale, stæte ottegnue contra i laddri de mâ tunexin e algerin; i nommi di autoî, de soventi pseudònimi arcadi, Micrilbo Fenizio, Fabriçio Giano, Toralbo Armonico, fan accapî za da pe lô che no se tratta d’unna lettiatua popolare, ma euvia de dòtti, che veuan refâse a-a mentalitæ do pòpolo e d’atra parte se reciamman a-a grande tradiçion de l’Anònimo duxentesco; confian a seu produçion à di libbretti e feuggi volanti che pòssan avei a mascima diffuxon; comensa coscì, ò megio o s’intenscifica, o fenòmeno da volgarizzaçion da lettiatua zeneise, ch’o se compià o secolo apreuvo.
Coscì, sto Toralbo Armònico, do quæ no se sa ninte, feua ch’o l’aiva ottant’anni quand’o l’à scrito o seu poemmetto, o ne conta da vittöia contra «un fòrte sciabecco tunexin in scê ægue de Talamon», stæta reportâ da-o capitan Zan Antögno Maglion da Lengueggia, l’anno 1781.
Antònio Duasso (sec. XVIII)
Inte sto dialogo, fòscia no destinou à ëse misso in scena e stæto attribuio a-o Antònio Duasso, doî fræ, i patriçi Aleamme e Benardo Pravexin, che son stæti accaxonæ de vari reati dòppo da cheita da Repubrica aristocratica, se retreuvan inta salla do Conseggetto da inverno, stæta scangiâ in prexon pe-i aristocratichi.
O Bernardo o no l’à desmisso affæto e mainee prepotente de quande o l’ea a-o Goerno e o pretendieiva d’ëse obbedio comme unna vòtta, tanto che o Aleamme, za Duxe da Repubrica, ch’o vëgne presentou comme un succubo do Benardo, o no l’arriësce à fâghe accapî che i tempi son scangiæ.
Luiggi Michê Pedevilla (1815–1877)
O l’ea un præve de idee libeale, vexiñe à quelle do Gioberti; ben ben lontan da-e poxiçioin da Gexa de quelli tempi, in ponto politica, o l’avieiva vosciuo pe l’Italia un regime fedealista e democratico ch’o s’assomeggesse à quello da Svissea, donde pe Zena e a Liguria ghe foïse a mascima autonomia.
Da-o 1842 a-o 1870, con de pöse e interruçioin into mezo, præ Pedevilla o pubrica O Lunäio do Sciô Tocca, donde in sce l’exempio do Martin Piaggio o commenta i avvegnimenti da çittæ in ton satirico, ma con unna pascion politica «progrescista» che o Piaggio o no conosceiva e o no se saieiva permisso.
I primmi tempi do Lunäio, o Tocca o spartisce co-i atri libeali l’invexendo pe-a figua de Pio IX, ma con l’arrentîse do Pontefixe à de poxiçioin reaçionäie, e speançe che a Gexa a pòsse ëse d’aggiutto a-i ideali do Risorgimento s’ammerman.
Da tegnî à mente, into Lunäio do Tocca pe-o 1850, o poemmetto E bomboe, donde o Pedevilla o denonçia e violense e i bombezzamenti missi in atto inte l’arvî do 1849 da l’exerçito piemonteise contra a çittæ, quande Zena – apreuvo o desastro de Novæa e ascì co-a poia d’unn’invaxon austriaca – a s’ea inlusa de poei torna ëse unna repubrica e a l’ea insòrta.
L’euvia fondamentâ e ciù ambiçiosa do Pedevilla a l’arresta peò A Colombiade (1870), unna rievocaçion de l’impreisa de Colombo, che inte l’intençion de l’autô a l’avieiva dovuo ëse o poemma naçionale zeneise, comme l’Atlantida do Verdaguer a ô l’é pe-a Catalogna; segge pe-a pöca cua lenguistica, segge pe-a convençionalitæ da vixenda, o poemma o no l’é guæi riescio, feua che inte quarche descriçion ciù fito inspiâ, e inte quarche episòdio segondäio ch’o fa da attesto a-e polemiche cae à l’autô; sorvetutto arrestan inta memöia i attacchi contra a monarchia savoiarda e i seu ministri, mascime o Cavour «un ministro sensâ e speculatô / ch’o vende comme röba da mercou / unna çittæ d’Italia à un Impeatô» (à propòxito da çescion de Nissa a-a Fransa de Napolion III) e a fäsa libertæ do Statuto, da quæ s’avvantan.
Agostin Brun (1842-1910)
O Agostin Brun, nasciuo à Cuggen do 1842, o l’é stæto Segrettäio do Commun de Saña, o n’à studdiou l’istöia, e usanse, i costummi, i personaggi, e lê mæximo o l’é stæto unna figua de spicco inta vitta coltuale da çittæ ponentiña inta segonda meitæ de l’Euttoçento.
O l’à scrito varie euvie de interesse locale, tra e quæ s’arregòrda unna Storia di Savona (1901).
E seu poexie ean sciortie into Lunäio de Savoña e inta strenna O regallo pe-o 1865 e se ghe sente l’inmancabile influscio do Ciabrea, da quæ euvia o l’é stæto divorgatô.
O l’é mòrto à Saña do 1910.
Inte st’invocaçion a-a stella da mattin, con tutto ch’a l’é indirissâ a-a Beâ Vergine, revive unn’inspiaçion tòsto pagaña pe-a bellessa e a complescitæ de l’universo.
Carlo Malinverni (1855-1922)
Pe tutta a vitta o l’é stæto impiegou da Cascia de Risparmio e o l’ combinou sta seu attivitæ con træti da poeta maudit; repubrican e mazzinian cado da zoeno, o l’à ammiou dapeu à sti ideali con ciù destacco inta seu maturitæ.
O l’à comensou a seu attivitæ poetica con de cheuggeite de poexie in italian de stampo politico e sociale, pe dedicâse dapeu a-a lengua zeneise, con portâghe drento e tematiche di segondi romantichi e di scapigliati, in veuga à quelli tempi.
Inta poexia do Malinverni, l’attençion a-e cöse picciñe, a-e usançe tradiçionale zeneixi, a-o mondo de l’infançia, a-i spettacoli da natua revisciui con parteçipaçion e senscibilitæ, a se mesccia co-a compascion pe-i patimenti di pövei e di escluxi, espressa int’unna muxicalitæ ch’a pâ vegnî feua da çerto melodramma verista, e à unna retòrica tardo resorgimentale che de vòtte a no se peu comportâ, mascime inte poexie de propaganda scrite a-i tempi da primma guæra mondiale. Stæto tegnuo da tanti pe un capposcheua, comme quello che a-i primmi do secolo o l’aiva dæto torna a-a poexia zeneise e seu poscibilitæ serie, con anteçipâ o Firpo, o l’à ciù che atro adattou çerte tematiche euttoçentesche a-a Zena di seu tempi, un pittin comme o Vigo.
Segondo o P. Guidon, «e compoxiçioin do Malinverni rivelan træti d’un intimiximo venou de malinconia donde se sente echi de contemporanie espeiençe in lengua, sensa che sto fæto o l’interferisce ciù de tanto in sce unna inspiaçion prinçipalemente debitoa de atmosfee locale.
Tutti i mòddi, con sto autô, modesto ma de ciæe vixoin, a poexia in zeneise a se caratterizza torna comme un fæto cultuâ autònomo, pe-a reconquistâ consciensa do possesso d’un seu pròpio instromento esprescivo»[1].
De fæto, o Malinverni o l’òpea unna modeâ purificaçion do lenguaggio, che, comme s’é dito, o l’ea vegnuo pin de italianiximi, mascime co-o Baçigalô e i seu imitatoî.
[1] P. Guidoni, Saggi sulla poesia genovese, A Compagna, Genova, 1997 [trad. L. Guason].
A frequente cantabilitæ do verso, a neccia de temmi sentimentali pöcassæ lagrimoxi, veddan o Malinverni arente a-o gusto de armonie «in grigio et in silenzio», che l’ea in veuga tra o pubrico di seu tempi e a-e scituaçioin borgheixi e demisse tipiche o melodramma verista; comme inte sto caxo, donde l’ambientaçion, o clima psicològico e fiña o nomme da protagonista pan stæti tiæ feua da-o repertöio puccinian, con tutto che a vexenda a ven straportâ in ambiente zeneise.
[2] Staggen: localitæ donde se treuva o Çimitëio Monumentale.
[3] terrapin: in sciâ colliña derê à Zena, destin de campagnate in primmaveia.
L’uso frequente de l’onomatopea, a parteçipe osservaçion da natua, stæta elezua à scimbolo di stati d’animo do poeta, poñan o Malinverni inta scia di imitatoî do Pascoli, ch’o l’é un di seu evidenti modelli.
[4] o tempo o l’é in candeia: o s’é misso a-o bello stabile.
[5] Baciccia di Cöi, nomme d’unna maccetta çittadiña, vegnuo à ëse o scimbolo do popolan zeneise pe eccellensa.
Unna ascosa sensualitæ a core sotta i versci do Malinverni, e a se fa ciæa soo che de semme in semme, comme inte sto sunetto, pe-i seu tempi ben ben audaçioso, tanto che un di seu primmi lettoî, G. Macaggi, o doveiva discimolâ l’imbarasso, in commentâ a-o propòxito che «l’arte a redimme l’ardî»[6].
[6] G. Macaggi, prefaçion à C. Malinverni, Due brocche de viovetta, 1908.
Quande o l’é mòrto o Pascoli, o Malinverni o l’à dedicou sti versci a-a memöia de quello ch’o tegniva pe un seu grande meistro.
A verscion locale che o Malinverni o ne dà do spleen baudelairian a l’é a «gnagnoa», poula ch’a no tradue exattamente l’italian «noia», ma a gh’azzonze un senso de ascidio e tòsto de erlia pe-o doman.
Appossou inta consapevolessa da vanitæ di seu sfòrsci, fiña in ponto politica e arte, e no rescciæou l’avvegnî da quarche speansa religiosa, o poeta o se lascia anâ à de melancòniche conscideaçioin in sciô seu destin e in sce quello da seu poexia.
[7] beuga-bugagna: cantilena pe fâ zugâ i figgeu.
Tipico do Malinverni o l’é l’interesse pe-o mondo de l’infançia, de soventi unio a-a rievocaçion de tradiçioin nataliçie, donde o poeta o l’arriësce à inmæximâse con grande natualessa e scimpatia.
Giambattista Rapallo (1848–1929)
O l’é stæto un mego ben assæ astimmou e asciduo conlaboatô do giornale umoristico «Il Successo», dond’o firmava co-o nomiagio de «Baciccia»; gh’ea cao a forma metrica do sunetto e a seu produçion letteräia a l’ea tòsto areo à carattere còmico e satirico, ma co-o passâ di anni bisà ammette che i seu versci son de soventi ciù spiitoxi e ciù indovinæ de quelli de atri bossettisti ciù conosciui, seu contemporanii e successoî, anche inte de atre parlæ italiañe.
A-o manco o «Baciccia» o ê cioccava secche e sensa pei in sciâ lengua, sensa contâ a qualitæ do seu zeneise, no de ræo ciù sccetto e genuin de quello de tanti.
Quarchiduña de seu battue a l’é vegnua mai tanto de quello popolare ch’a gia ancon oua comme unna barselletta anònima, e de belle vòtte pâ ch’aggian dæto o sponto à de scenette de l’avvoxou còmico Giöxeppe Marzari.
E seu poexie son asquæxi tutte accheuggeite into volumme Baciccia (1927).
[1] in senso irònico e figuou: un mascarson.
De vòtte, o Baciccia o lascia i seu cai temmi bossettistichi e còmichi pe toccâ di argomenti ciù seri.
Comme tutti i seu contemporanii do «secolo di lummi» e do Ballo Excelsior, pe-i grendi progresci da sciensa moderna, o ghe dedica di versci, donde o l’arriva à un bon equilibrio artistico e poetico.
Peo Baccin (1940)
Nasciuo à Saña, o l’à mostrou pe trenteçinqu’anni inte scheue elementare, in cortivâ a pascion pe l’osservaçion natualistica e botanica in particolâ e in exitâ a competensa aquistâ, in ciù che a-i seu allevi, inte di articoli in sce de reviste, conferense, leçioin a-e Unitre de Saña e do Finâ.
O l’à conlaboou a-a redaçion do volummetto Alberi a Savona e o l’à pubricou o libbro Orchidee spontanee della provincia di Savona, fruto d’unna reçerca de vint’anni.
O l’à studdiou o parlâ de l’introtæra ligure, parlou in famiggia, do quæ o l’à compilou un diçionaio, e dapeu o l’à deuviou, à partî da-o 2004, pe contâ in versci o travaggio, o giamin, i patimenti do poæ e da moæ e do seu mondo paisan.
O scrive ascì in italian, con sarsî i strazetti da natua, da memöia e di affetti e in beuttâ unn’euggiâ solidale verso i oppresci, i pestissæ, i ascordæ.
O l’à pubricou e cheuggeite Di quei giorni (premio al vincitore de «Il Golfo», 2009) e Nei binari del tempo (premio al vincitore di «Voci 2010», Mestre Circolo IPLAC).
De seu euvie son inseie inte ben ben de antologie e quarche poexia in ligure a l’é sciortia in sciâ revista letteräia Resine, n.124/2010.
Do 2012 l’é stæto pubricou a cheuggeita de poexie dialettale U’m parlova me pore Mi parlava mæ poæ, premmio a-o vinçitô do concorso «Gens Vibla» de Marsciano.
A-i 2 de dexembre 2012 gh’é stæto assegnou à Ciavai, da l’Assoçiaçion «O Castello», o «Premmio a-a carrea» pe-a poexia dialettale.
Do dexembre 2013 o l’à pubricou in proprio unna segonda cheuggeita in vernacolo E ciü a ’n dumand, premmiâ do 2016 a-o concorso «Gens Vibia».
Do settembre 2018 l’é stæto pubricou o libbretto Nel mio tempo, vinçitô do concorso «Il fantasmino d’oro».
In ciù de atri nomeroxi reconoscimenti, o l’à ottegnuo o primmo premmio inte 115 concorsci letteräi.
Chi conosce e föto do Baccin che piggian scioe, ciante, bestiete da nòstra region, o sa che o mæximo intento de ste poexie o ghe dà vitta, unna mæxima cua e attension affettosa verso di aspeti da natua che l’umanitæ inta sprescia e l’indifferensa a l’é portâ à trascuâ.
O l’à scrito l’Autô in propòxito de sta poexia e da seu deçixon de deuviâ o ligure: «Quande mæ poæ o stava pe lasciâme, ò pensou de “cheugge” e poule do seu dialetto, unna parlâ ligure de l’Otrazovo savoneise, con de caratteristiche despæge da-o zeneise da còsta.
Pe trascrivilo ò deuviou unna grafia fonetica, tanto da consentî unna lettua ciù vertadea che se pòsse.
Dòppo ch’aiva compilou un curto diçionaio, mæ poæ o se n’é anæto.
Pe arregordâlo e dîghe comme ghe voeiva ben, ò scrito U m’parlova mé poŕe unna curta poexia into seu parlâ, donde me figuava che lê o me contesse a seu vitta.
Ò scrito ancon e me paiva de dâ voxe à sta mainea no solo à mæ poæ e mæ moæ, a-i antenati, ma à tutta unna communitæ, che e seu poule avanti de oua se perdeivan into vento».
Feipo Angeo Castello (sec. XX)
No se sa guæi do Feipo Angeo Castello, che do 1930 o l’à pubricou Zena, a Liguria e o sò folclorismo; za da-o titolo se capisce che l’autô o no voeiva anâ ciù in là da çelebraçion, un pittin retòrica, de glöie, bellesse e personaggi locali.
O l’ea peò conträio a-e volgaritæ e a-i sensci doggi che anavan de mòdda tra i poeti dialettali de l’epoca e i seu sunetti en tutti castigatiscimi.
De semme in semme se gh’attreuva ascì di versci lirichi sostegnui e sentii à basta, che peuan ëse degni de nòtta, anche inta rievocaçion de fæti e ostaie e personaggi che ne pan lontaniscimi da niatri, con tutto che remontan manco à çent’anni fa.
Gin De Stefani (1887–1961)
Impiegou de Pòste, o l’aiva comensou do primmo doppoguæra à compoñe de poexie satiriche in sce L’Eco della Riviera; insemme con l’atro poeta dialettale sanremmasco Viçenso Jacono aivan creou a cobbia de popolen «Mastr’Antò o Basté» e «Bigin Sciaccastrasse» che se davan o cangio à scrive di sunetti satirichi in scê pagine do giornale.
O primmo o l’é un vegio mogognon e tradiçionalista, ma saio e co-a testa à pòsto e a segonda unna bugaixe no meno tradiçionalista, ma pettellea e ciætosa.
Inte quarche occaxon i doî personaggi son stæti portæ in scena, comme into caxo de Buriana stæta rappresentâ do 1952, donde se treuva ascì uña de poexie ciù avvoxæ do De Stefani: Caru mei campanin.
Inte sto monòlogo l’autô, stæte misse da banda pe unna vòtta bæghe muniçipale e nostargie de campanin, o fa parlâ un personaggio, ch’o mette à nuo l’amaa veitæ, espressa tra o grottesco e o melancònico, che a veitæ a no se peu dî.
Doardo Firpo (1889–1957)
Do Doardo Firpo, che tanti tëgnan pe-o ciù grande poeta do Neuveçento in zeneise, s’é scrito pe coscì inte sti urtimi quarant’anni, fòscia fiña tròppo, e s’é finio pe mitizzâne a figua.
Quelli, che no conoscian a lettiatua zeneise avanti de lê, gh’an vosciuo dâ o meito de avei trattou pe-o primmo o zeneise comme unna lengua; à un çerto momento s’é formou unna vea e pròpia corrente letteräia ch’a çercava à imitâ a seu mainea de scrive, inti argomenti, inti ritmi, fiña inta neccia de poule.
Comme i sostegnitoî do Firpo, à seu tempo, aivan dovuo battise contra unna vixon da poexia in zeneise ch’a â limitava à un passatempo da rie, à rincianze o passou, coscì quelli da mæ geneaçion s’en attrovæ à scombatte pe fâ capî che a poexia in zeneise a no doveiva ëse pe fòrsa pægia à quella do Firpo. Oua comme oua, sta smangiaxon de fâ o verso a-o poeta do Grillo Cantadô a pâ un pittin finia e se peu ammette che o l’é stæto davei un grande poeta; seguo, o zeneise che lê o deuvia de belle vòtte o lascia l’amao in bocca: baste pensâ à di versci comme o finâ de ‘na poexia comme Da-o tempo ciù lontan, donde quello «lasciando à galla appena qualche fiore», o l’é italian sccetto, con solo un pittin de vernixe zeneise.
Escì, a mentalitæ «dialettale» do Firpo, comme de tanti atri à quelli tempi, a no poeiva permettighe nint’atro.
Pe-o Firpo, fâ sfummâ o zeneise verso l’italian voeiva dî «elevâse» à unna lengua ciù spituale, e e ciù vòtte no porriëscimo dâ a-i seu versci unna forma «ciù zeneise» sensa rovinâli.
Sens’atro, o Firpo o dà de Zena unn’imagine che omai a fa parte do sentî commun; ançi vorriæ dî ch’o l’à cangiou a perçeçion che tutti gh’emmo da çittæ, ciù che atro di quartê de Levante, ma ascì de l’introtæra, e a-a giornâ d’ancheu no poemmo pensâ a-a Foxe, à Boccadase, à Vernasseua, à Caroppoa, sensa pensâ a-i versci do Firpo e a-a seu mainea de fâ de sti pòsti a scena de l’eterna tragedia umaña e do mâ de vive.
Colombo Gajon (1878–1973)
Originäia figua de antiquäio e poeta popolare, o Colombo Gajon, attivo fin da-i anni ’20, o l’à affiou a seu produçion à feuggi despersci e libbretti, fin a-a pubricaçion – do 1963 – de Antologia Ovadese.
Recreatô de generi tradiçionali comme a ballata e o strunello, o dà o megio de lê inte l’evocâ o paisaggio e l’ambiente natuale de l’Otrazovo.
Ubaldo Mazzin (1868–1923)
Nasciuo à Spezza, o l’aiva studdiou giurisprudensa, ma o s’ea dedicou fin da zoeno a-o giornaliximo, straportou ascì da-a pascion pe-a politica.
Stæto ciammou a-a direçion da Civica Biblioteca e do Museo Civico, o Mazzin o s’ea dapeu dedicou à studdi e reçerche in scê antighitæ e l’istöia ligure: o l’é stæto lê à descreuve e avvoxæ statue stele da Lunexaña e à formolâ de ipòtexi in scê seu origine, ch’an scheuvuo unna grande resunnansa tra i studdioxi no soo che italien.
Repubrican convinto, o Mazzin in poexia o l’é un «dialettale», into senso ch’o çerca à propoñe in versci a mainea de pensâ e de parlâ di popolen spezzin, segondo quella ch’a l’ea a-i seu tempi l’idea prevalente de quello ch’a doveiva ëse a poexia inte parlæ locale; de conseguensa, sciben che o Mazzin o scrive in ligure, i seu modelli son o romanesco Belli, ò o toscan Fucini, ò ancon o napolitan Ferdinando Russo, co-o seu Luciano d’o Rre, testi donde i autoî fan parlâ in primma persoña di personaggi anche lontaniscimi da-o mòddo de pensâ do seu poeta, tanto da restituîli a-o giudiçio di lettoî, inta seu veitæ e de spesso inte l’enormitæ grottesca de seu opinioin e manie; sto fæto o fa accapî in parte e raxoin do relativo successo da poexia do Mazzin, ascì à livello naçionale, e o gh’assegua un pòsto – magara minô – inte l’istöia da lettiatua italiaña e ligure ascì.
Marin Merello (1865–1933)
Traduttô di clascichi greghi, latin e franseixi, autô de romansi e sazzi de varie meñe e poexie in italian ascì, cultô de istöia patria e ammiatô de bellesse e monumenti de Zena, o l’aiva unna veña poetica de stampo crepuscolare.
Con tutto questo, o l’à affrontou de soventi di argomenti politichi, istòrichi e fiña filosòfichi.
De seu euvie, comme Il Canzoniere a Nitouche, ne fan appensâ de drito à quella Belle Époque zeneise, ch’a metteiva insemme tipiche personalitæ comme o capitanio D’Albertis, ò o stravagante poeta Ceccardo, e mæximo se o Merello o no l’é o D’Annunzio, o l’arresta interessante pægio e caratteristico d’unn’epoca e d’unna mentalitæ.
I seu versci zeneixi son accheuggeiti into volumme In tempo de guæra (1917), donde, into mezo à çerta retòrica patriottarda, se peu attrovâ numerose occaxoin de poexia e de reflescion.
Degna de interesse, à exempio, a coroña de sunetti, stæta dedicâ à E gexe de Zena.
Inte de atre occaxoin, o poeta o l’esprimme unna veña elegantemente melancònica, carrega de amô pe-a natua, che, comme quella do contemporaneo Carlo Malinverni, a pâ ch’a l’antiçipe o Doardo Firpo.
Inte di atri caxi o poeta o se lascia anâ à de triste reflescioin.
Lusciandro Monti (sec. XX)
Præ Lusciandro Monti o l’à misso in versci zeneixi – rigorosamente martellien – A vitta de S. Françesco d’Assisi (1900), A vitta de Fræ Françesco Maria da Camporosso (1901) e A Stòria da Madònna da Guardia (1900); i seu versci ne pan ancheu ciù fito ciatti, monòtoni, ma o scöpo do bravo saçerdöte o no l’ea quello de fâ de l’arte, ma quello de diffonde o messaggio crestian traverso a conosciensa di santi cai a-o pòpolo e pe mezo da lengua zeneise, stante che l’italian o no l’ea ancon patrimònio de tutti, comm’o l’é ancheu, e pe de ciù inte di versci de bon mandâ à memöia.
Fiña i titoli, o colophon, e dediche, e didascalie de inlustraçioin inti libbri do Monti son scrite in martellien, à testemoniâ unna vea pascion do bravo præve pe-a poexia in zeneise.
Inta Vitta de Fræ Françesco Maria da Camporosso, che à quelli tempi a Gexa a no l’aveiva ancon reconosciuo pe santo, o Monti o l’accheugge e o conta unna gran quantitæ de fæti, verboe e testemonianse che son dapeu intræ inti atti do proçesso canònego pe-a biatificaçion do Giovanni Croese, nomme a-o secolo de Fræ Françesco.
Anche o Monti, comme o Perseuggio, e atri ecclexiastichi zeneixi, o no manca mai de fâ sentî a seu pöca scimpatia pe-o risorgimento italian, no solo pe-e nòtte raxoin che contrapponeivan a Gexa a-o Stato à quelli tempi, ma anche pe-a vegia ruzze di zeneixi con a monarchia sabauda.
Luì Notari (1879–1961)
Inzegnê, direttô di Travaggi Pubrichi into Prinçipato de Monego e dapeu assessô communâ, o l’à creou o Giardin Esòtico, un di ciù originäi e ammiæ parchi da Rivea.
O l’à fondou o Comitao de Tradiçioe Monegasche e do 1927 o l’à pubricou A legenda de Santa Devota, poemma naçionale monegasco.
Pe seu iniçiativa s’é avuo, à partî da-o 1931, o Festin Monegascu, manifestaçion ch’a nasceiva da-a conlaboaçion di comitæ de tradiçioin de Monego, Menton, e Ventemiggia, in parallelo a-a pubricaçion de A Barma Grande, antologia ch’a cheuggeiva tutti i anni a produçion di scrittoî intemeli in lengua ligure.
O l’é ascì autô de testi tiatrali.
Atre euvie: Bülüghe munegasche (1941), Quelques notes sur le traditions de Monaco (1960).
Inta conteisa tra Italia e Fransa pe-o possesso de tære ligure «inredente» o Notari, comme monegasco o l’ambiva à poñise comme ombrissallo da bansa.
Feipo Rostan (1896–1973)
Ventemiglioso, o l’ea stæto tra i fondatoî da revista intemelia «A Barma Grande», portavoxe d’un moderou felibriximo tollerou da-o regime fascista, perché fianchezzatô de revendicaçioin inredentiste de l’Italia de quelli tempi verso quelli territöi franseixi che unna vòtta favan parte do Stato sabaudo.
Sciortia inte eutto numei tra o 1931 e o 1939, ciù atri çinque numei vegnui feua into doppoguæra tra o 1961 e o 1974, a revista a l’ospitava de fæto contributi inte parlæ ligure da zòna tra Taggia e o Prinçipato de Monego, che presentan caratteristiche arcaizzante, tanto lescicale comme scintattiche.
Poeta de legia inspiaçion attardâ e crepuscolare, o Rostan o s’é refæto à modelli neoproensæ, con introdue inta modesta tradiçion locale temmi e intonaçioin, pe quelli tempi, no consueti e neuvi.
Tomaxo Schivo (1923–2011)
Professô de lettie e filosofia, critico letteraio, poeta e conoscitô da parlâ arasciña, o l’é stæto prescide do liceo lenguistico «Hanbury», attivo pe ben ben de tempo inte l’assoçiaçion «Vecchia Alassio», o l’ea stæto ascì direttô di corsci de l’Universcitæ da Tersa Etæ.
Tra e seu euvie se regòrda Canti e ciaiti de cà noscia (1972), donde o mesccia unna produçion còmica e folcloristica con atri testi ciù impegnæ; A pasciun e a morte du Segnù (1982), chi tenta un recupero da religioxitæ popolare di laudäi de l’Etæ de Mezo.
Flora Mancini (1913–1995)
De umiliscima origine, a Flora Mancini a l’é stæta pe tutta a vitta unna casænga da l’existensa arretiâ e appartâ; e uniche occaxoin de resciöo ean e villezzatue inti meixi da stæ à Oâ, dond’a l’anava co-o maio, ch’o l’ea o poeta Carlo P. Pessin.
Disegnatoa de talento, ciù che tutto do viso femminin, a realizzava interessanti retræti co-o lapi.
E seu poexie son accheuggeite inte A coa do Pavon (Zena, 1972), ma tante atre son arrestæ desperse.
O V. E. Petrucci o sottoliniava «a modernitæ do fraseggio e a novitæ di temmi, che in sciô momento pan de marca strapaisaña, e de drito an di repiggi verticali inte emoscioin […] e inte imagine».
Guiddo Nilsen (1893–1964)
Nasciuo à Zena da poæ norvegin affermou commersante in darsena, o Nilsen o l’é stæto meno à l’euggio de seu poæ inte costioin econòmiche e o s’é reduto da maniman à condiçioin finançiäie desaxæ.
A seu poexia a privilegia di stati d’animo melancònichi, «pe-o ciù ligæ à unna conscideaçion fatalistica da vitta»[1], che pan che gh’attreuvan recatto sôo che inta fede religiosa, ò o regòrdo di momenti feliçi.
O l’à scrito ascì in italian e franseise e o l’é stæto sportivo conosciuo comme tutto in çittæ, comme pratticante do ballon da neuo.
[1] F. Toso, La letteratura ligure in genovese e nei dialetti locali, Le Mani, Recco, 2009 [trad. L. Guason].
O compiaximento muxicale de tanto liriche do Nilsen, e de quarche atro autô ch’emmo mensunnou finoua, o no peu no tramandâ à çerti desviluppi intimisti e melancònichi da ben conosciua «scheua» di cantautoî zeneixi; mæximo se no gh’é di elementi che ne consentan de pensâ à un influscio diretto da poexia in zeneise in scî cantautoî, ò a-a reversa, se peu tutti i mòddi fâ rifeimento à un mæximo stato d’animo, à un spiito do tempo e di pòsti, o senso de descazzimento d’unna çittæ antiga, ch’a l’agge infloio sensa dâlo à divedde e inte varia mesua in sce l’euvia de tutti sti autoî, d’atra parte mai tanto despægi fra de lô.
L’amô pe-a vitta de mâ a l’é un di temmi fondamentali da poexia do Nilsen, ch’o ne piggia occaxon pe de meditaçioin existençiale; ven torna inte sti versci anche o tema da navegaçion comme mainea de scappâ da unna realitæ ch’a l’é sentia comme nemiga e piña de erlia, ch’emmo de za incontrou inti versci do Opisso.
[2] fascia: terrassamento artefiçiale de un bricco pe cortivâ, tipico de l’introtæra ligure.
Rosita Del Buono (1906–1997)
A savoneise Rosita Del Buono, uña delle pöche dònne che se son dedicæ a-a poexia in ligure, a n’à porzuo unna lirica sccetta, tesciua de imagine originäie e delicæ, ben ben de vòtte inspiâ à un streito dialogo co-e persoñe cae de za scentæ.
Vixoin e tematiche son de spesso vexiñe à quelle do Firpo, con l’attençion a-o mondo da natua e a-i patimenti de tutti i ëse che vive.
Ma caratteristiche da Del Buono son çerte figue, int’un çerto senso inquetante, ò stranie, stæte straviste inti carroggi de Saña, ò stati d’animo perçepii inte l’äia da campagna, tòsto portæ da-a brixa inti cangiamenti de saxon, fòscia di messaggi de speansa ò di arregòrdi che ne ven da un atro mondo.
O Fiorenzo Toso o l’à scrito che «a Del Buono a se mescia int’un universo scimbòlico, popolou da sorvevivense, regòrdi e presense diafane, int’un atmosfea indeterminâ che gh’é cao e saxoin intermedie e oe creposcolare e donde a çertessa rasserenante a l’é representâ da-i affetti e da-a fòrsa purificatrixe da poexia»[1]. Da parte sò, o Angelo Barile o l’à dito: «I regòrdi e e nostargie se desmainan int’unna neuva doçessa comme a lagrima da vitta quande a passa inta luxe da memöia… Poexia sccettamente femminiña, de fresche luxe e de affetti umen, corteixi.
Comme no ëse contenti ch’a ne vëgne incontra into nòstro parlâ de moæ?…»[2].
[1] F. Toso, Letteratura genovese e ligure in genovese e nei dialetti locali, Le Mani, 2009 [trad. L. Guason].
[2] A. Barile, prefaçion à Rosita Del Buono Boero – O massetto fresco, 3a ediçion (Sabatelli, 1982) [trad. L. Guason].
De soventi, inta poexia da Del Buono, comparisce di personaggi un pittin inquetanti, scimboli, trasse e straccoi d’unna realitæ despægia da quella rasseguante de tutti i giorni, da donde euggezzan tòsto comme un arregòrdo.
A raxon da seu presensa a no vëgne ascciæia, ma l’interpretaçion a l’é lasciâ a-o lettô.
Into caxo de sta «dònna» e de sta «figgetta ch’a balla» se porrieiva trattâ de alluxoin a-a condiçion femminiña, ò se donca a-a condiçion ciù in areo d’unn’umanitæ pövia, perdua (ò sarvâ?) da-e seu mæxime inluxoin.
Frevâ o l’é un meise ch’o no se peu antevedde comm’o saià: stondäio, tenio e sarvægo into mæximo tempo, che fiña un antigo proverbio zeneise o l’assòçia à l’enimmatica essensa originäia da dònna e a-a variabilitæ de desteise mæñe: «Mouxo de mâ, sô de frevâ, cianze de dònna: no te n’affiâ».
Giulian Balestrê (1910–1969)
O giornalista Giulian Balestrê o l’à portou inta poexia zeneise di stimoli e de suggestioin despæge ben da quelle che o pubrico nostrâ o l’ea avviou; ma i reciammi a-a muxica jazz, à de scituaçioin e atmosfee d’otramâ se fondeivan ben con unna çiviltæ e un amiente uman che, into corso da seu istöia, o l’à de longo resentio di influsci ciù variezzæ e diversci fra de lô.
Aluxi da-o folcloriximo e da-a retòrica in sciâ vegia Zena, o Balestrê o l’ambienta e seu «ballate sensa tempo inta çittæ dinamica di quartê de Levante, donde o regòrdo, quand’o gh’é, o se attualizza pe contrasto into dinamiximo cotidian d’unna capitale commersale»[1].
Coscì i varri personaggi e scituaçioin di quartê do Levante zeneise no son «bossetti», ma figue scimbolo da condiçion umaña.
[1] F. Toso, Emigranti do rie.
Poeti in genovese del Novecento, In forma di parole, Bologna, 1999 [trad. L. Guason].
No soo che i temi trattæ da-o Balestrê, ma i ritmi, e frequente interruçioin into fluî do verso e de imagine, tramandan à de atmosfee d’otramâ.
Fiña i temmi ciù deciaratamente crepuscolari e provinsali son stæti trattæ da-o Balestrê con un taggio moderno e innovatô in ponto stile.
O ritmo stoccou, e leste notaçioin imprescionistiche fan apensâ à unna meña de jazz verbale.
Unna poexia comme sta chì pâ ch’a l’antiçipe çerti versci «mortuäi» do Giannon, e d’atra parte a peu reciammâ çerti momenti misteioxi e comme sospeixi da poexia do Guidon.
Un atro tema da nòstra poexia do Neuveçento o l’é constituio da-a difficortæ, ma ascì da-a bellessa, de transmette e antighe varsciue da çiviltæ e da mentalitæ zeneise a-e neuve geneaçioin.
Che se confronte sto testo chì con Quande l’é oa do Sergio Sileri.
[2] monte Fasce: erto bricco tòsto a-e spalle de Zena.
Angeo De Ferræ (1921-2013)
Portou pe-a narraçion, pe-a descriçion, o De Ferræ o l’esprimme «unna pascion çivile fondamente ligâ à de instanse interioe»[1].
Prinçipalemente poeta soçiale e çivile, comme o Sileri ò o Giannon, comme da tradiçion zeneise, l’autô o sente o descazzimento da çittæ comme un scintomo da perdia de ògni varsciua vertadea into mondo moderno e da seu sostituçion con de realitæ artefiçiale; cösa chi ghe pâ direttamente in rappòrto co-o descazze psicològico e morale, in ciù che econòmico, de tutti i zeneixi – e de l’autô in particolâ – che pan destinæ à recegâse in sce de lô mæximi, con avei perso i ponti de refeimanto etichi che constituivan a seu fòrsa unna vòtta.
[1] F. Toso, La letteratura ligure in genovese e nei dialetti locali, Le Mani, Recco, 2009 [trad. L. Guason].
Ernesto Pisan (1935–?)
A poexia do väzin Ernesto Pisan, comme tanta lirica contemporania in ligure, a l’é pe-o ciù indirizzâ à unna reçerca interiô ch’a treuva occaxon into paisaggio pe de reflescioin existençiale; l’amô, i affetti da famiggia, i repentii, l’aspiaçion à unna vitta appartâ, i regòrdi de glöie ligure do passou constituiscian a sostansa d’un verso sorvetutto narrativo, con de boñe capaçtæ descrittive.
O Pisan o l’à pubricou in zeneise: ’N’arbanella d’ancioe (1978), E oe do sô (1981), Solo mi sò… e ti (1992).
Gioane Ghion (1952)
O Ghion o l’é nasciuo à Saña do 1952, ma o vive à Vaze e o l’à travaggiou à Zena comme fonsionaio da Region Liguria; o s’é interessou de Stöia religiosa e locale.
Inta seu poexia o Ghion o se destacca da maniman da l’influensa do Firpo e o l’alterna toin narrativi, comme inta seu primma cheuggeita Navego incontro a-o sô (1988), à di atri sccettamente lirichi; comme o l’à scrito o F. Toso: «o pâ orientâse verso l’evocativa alluxivitæ do frammento, donde se ammuggia de imagine de soventi feliçe, solarmente compòste inta seu conclusa coerensa».
O F. Gallea, da parte seu, inta seu presentaçion à Çercando a luxe (2010) o fa osservâ comme «i megio risultati se cheuggian inte quelle liriche donde o cheu o â vinse in sciâ raxon e o sentimento o sccionfa e o vëgne à ëse communicativo, e inte quelle donde se tesce quaddretti e ambienti intimi e accheuggeiti».
Segondo o Maurizio Cucchi, in cangio, «O Ghion gh’é cao demoâse co-i versci… o va apreuvo a-a stradda do pittoresco vernacolare.
Tutto ben, mæximo se, a-o contraio de quello che se porrieiva pensâ, arrivâ a-a poexia con sti mezi chì, o l’é de ancon ciù grammo fâ…».
St’urtima çitaçion a ne conferma che a critica italiaña inta poexia «vernacolare» a çerca de longo o «pittoresco» tipico de unna conçeçion reduttiva e minô, che into caxo do Ghion a no l’é de seguo a caratteristica ciù importante.
Inti seu versci o Ghion o l’esprimme un vivo sentimento do tempo ch’o passa inesorabile, e o marca i momenti da vitta, che se peuan recupeâ co-a memöia.
Poulo Bertolan (1956)
Nasciuo a-a Særa de Lerze, o Bertolan o l’é stæto un di poeti liguri ciù conosciui à livello naçionale.
O s’é dedicou a-a lengua locale ciufito tardi, e o temma de fondo da seu poexia o l’é un dialogo co-i mòrti sensa interruçion, un retorno inta memöia pe no interrompî o contatto co-e persoñe cae, de quæ a spaiçion a pâ traumatica e sensa poscibilitæ de recatto.
Suggestioin letteräie – avanti tutto Pascoli – an influio in sce l’autô, pe de ciù rafforsæ da unna reçerca lenguistica ch’a «sfruta in pin e peculiaritæ de un mezo esprescimo caratterizzou da unna particolariscima muxicalitæ»[1].
[1] F. Toso, Letteratura genovese e ligure – Il Novecento – I, Marietti, Zena, 1991.
Comme e persoñe, i pòsti ascì e e seu memöie scentan, sobaccæ da-o tempo e da-o progresso.
O mondo ch’o l’é stæto de persoñe scentæ, e tòsto nasciuo da lô, o continua à rezise in sciâ seu invixibile presensa, in scê seu premue, in fin di conti in sciô seu amô.
Carlo Costa (1919–2000)
Tra tutti quelli che inte quarche mainea s’en dæti da fâ pe-a conservaçion de l’idiòma ligure, no se peu ascordâ o ciavæn Carlo Còsta; professô de lettie e istöia da-i tanti interesci, o l’à fondou inta seu çittæ numeroxi enti, assoçiaçioin, çircoli, fra i quæ no urtima a soçietæ «O Castello», pe-a sarvaguardia de tradiçioin locale.
Poeta de stampo intimista, ben ben influensou da-a lettiatua clascica, o l’à pubricou A stradda (1982), Canson antiga (1989), Comme l’öchin (1994).
Interessante e seu traduçioin in ligure da ben ben de clascichi latin, comme Catullo, Tibullo, Oraçio, stæte portæ à termine con segua conosciensa da matëia.
Elsa Pastorin Alloisio (1918–2016)
Nasciua à Sestri Ponente, dond’a l’à sempre visciuo, a Elsa Pastorin a l’ea intrâ da figgetta comme operäia inta «Ceramica Ligure Vaccari» de Bòrzoi e dapeu, dòppo o maiezzo, a s’é missa à travaggiâ in casa comme recammadoa de traverse a-a zeneise.
A l’à visciuo de persoña i anni dramatichi da segonda guæra mondiale, a l’ea antifascista e dònna impegnâ politicamente à Senestra.
A l’à comensou a seu attivitæ de poetessa e promotoa da lengua ligure za in etæ avansâ e, con tutto ch’a no l’aiva avuo a poscibilitæ de studiâ, a l’ea tegnua pe dònna de grande coltua.
A l’à parteçipou attivamente a-a realizzaçion do volumme Ragazze di fabbrica à cua de Biblioteche Guerrazzi e Bruschi Sartori, con unna seu intervista video stæta transcrita ascì in zeneise.
A l’à regallou tutte e còpie di seu volummi a-e Biblioteche Guerrazzi de Corniggen e Bruschi Sartori de Sestri Ponente, e in ciù atri volummi de atri autoî, in sce vari argomenti e smerse, ch’a l’aiva accattou con attençion inta çernia.
E seu föe e poexie ancon oua vëgnan deuviæ pe-e attivitæ scolastiche primmäie e segondäie in sciâ lengua ligure.
Ciù che e poexie da Elsa Pastorin, d’unna sempliçitæ naif, son interessanti i seu racconti, donde a rievoca ambienti e scituaçioin d’unn’epoca e d’unna mentalitæ ciuffito lontañe da quelle da giornâ d’ancheu, e son no de ræo condii da unna protesta soçiale manco guæi vellâ.
Unna boña partia de l’attivitæ da Elsa Pastorino a l’é stæta dedicâ a-a cheuggeita de föe tradiçionale, che sensa ëse specificatamente zeneixi in origine, tutti i mòddi son vegnue à ësile e son fiña intræ, sotta forma de diti proverbiali e mainee de dî, into parlâ de tutti i giorni.
Sta chì, da vorpe e do lô, a ne ven da Esòpo e, con modifiche e interpolaçioin tramite a-a tradiçion franseise do Roman de Renard, a l’é arrivâ fin à niatri inte de verscioin anche despæge ben fra de lô.
I diti «Ran, ran, che o maròtto o pòrta o san» e «Lappo, lappo – E pe-a coa te ghe lascio» ean frequenti into zeneise fin à no l’é guæi e lascian stravedde l’originäia redaçion in versci.
Fabriçio De André (1940–1999)
O De André o l’é stæto un di ciù conosciui representanti da canson d’autô italiaña da segonda meitæ do Neuveçento; inte l’istöia da lettiatua ligure o gh’intra, apreuvo che o l’é un personaggio omai «icònico» comme se dixe in ancheu e, de fæto, i seu doî albi Creusa de mâ (1984) e Le nuvole (1990), a-o seu tempo, an vosciuo dî tanto pe l’imagine do ligure e do zeneise ch’a va pe-o mondo.
Segondo o F. Toso, o De André o l’ea arriescio à fâ de Zena un scimbolo e unna bandea do mondo mediterranio.
No l’é mancou e critiche in sciâ lengua ch’o l’à deuviou, in gran parte inventâ e artefiçiosa, e in scî contegnui ascì, stæti basæ de vòtte in sce di refeimenti istòrichi inconscistenti, ma à tutti i mòddi gh’ea into De André a capaçitæ de reciammâse à unna realitæ e unna mainea de pensâ internaçionali, de mette torna in gio de poule e de esprescioin ch’an piggiou un senso e un vigô neuvo, che no aveivan avanti e fâle conosce a-o mondo.
Da lê, s’é açeiso torna tra i zoeni d’unna çerta geneaçion un quarche interesse pe unna lengua ch’a stava pe moî, con o conseguente scioî de gruppi, cantanti e muxiçisti che, da-a fin di anni Ottanta, an fæto muxica in zeneise.
O fòrte contegnuo eròtico do testo, pe atro no infrequente anche into De André italian, ciù che pornografico o pâ unn’esprescion de energia e de coæ de vive, ch’a se veu manifestâ a-o de feua de regole.
Comme s’é dito, se peu osservâ de poule inventæ, comme «umedo» a-o pòsto de «umio» e «arveâ» in cangio de «boggio» ò «bresca» into senso de boggio, sensa che ghe ne segge de beseugno, stante che e poule ciù sccette existan ancon in zeneise.
Sola giustificaçion a peu ëse a reisa metrica, a neçescitæ de avei un verso de quattòrze scillabe, un settenaio doggio, ò donca de avei unna rimma a-a fin do verso («boggio» ò «bresca» no rimman con «demoâ»).
Inte sto avvoxou testo retrovemmo un senso d’avventua, ma anche un gusto di accostamenti originäi, ch’o çimmoggia o nonsense, un pittin comme a contemporania poexia do Guidoni e de quarche atro.
Maria Terrile Vietz (1926–2016)
Conosciutiscima artista do tiatro zeneise, a l’ea nasciua do 1926 in Sampedæña.
A l’à comensou a seu attivitæ tiatrale dòppo a guæra, i primmi tempi co-i insegnamenti do Emilio Do Meistro, ma o l’é stæto sorvetutto da l’incontro co-o Vito Elio Petrucci ch’a l’à ottegnuo unna scignificativa affermaçion e popolaritæ.
A l’é stæta protagonista de ciù de vinti euvie tiatrale, ciù che tutto comedie, in alternâ l’attivitæ de attoa a-o divorgaçion coltuale in RAI e in sce l’emittente Telegenova e in condue pe ben ben de anni un popolare programma de intrattegnimento e informaçion.
A l’à reçevuo pe-a seu attivitæ vari premmi tiatrali e coltuali e per quattorz’anni a l’é stæta viçeprescidente de l’assoçiaçion A Compagna e a primma dònna ascì à creuvîghe de carreghe dirigençiale.
Do 2004 a l’à fondou l’assoçiaçion dedicâ a-o Petrucci, pe l’insegnamento e a diffuxon da lengua zeneise, ch’a l’à sede inta Biblioteca Imperiale de Villa Lercari.
Do 2012 a l’à pubricou Fregogge de pan pöso, cheuggeita de aneddoti e raccontin d’epoca.
A l’é mòrta à Zena into frevâ do 2016, un meise apreuvo d’avei compio i novant’anni.
Into seu libbro Fregogge de pan pöso (2012) a Maria Terrile a rivanga personaggi, maccette e fæti do passou de interesse locale, tra a coixitæ e a barselletta, ma con unna vivessa degna de nòtta e semeggeive à quella ch’a l’é neçessäia into tiatro pe attiâ l’attençion do pubrico.
Unico mendo: o l’é un zeneise un pö tròppo mesccio con l’italian, comme do resto o se usa de soventi in scena, pe fâse accapî ciù ben.
Fiorenso Toso (1962–2022)
Pâ che i primmi interesci do lenguista, professô universcitäio, poeta Fiorenso Toso foïsan pe l’archeologia; in fondo, pe tutta a vitta o l’à continuou studdiando o passou, no con cavâ inta tæra, ma inta lengua, inte sto enòrme caiâ de poule che n’é stæto tramandou, e che no son ancon stæte tutte esploræ, studdiæ, catalogæ: o Toso o l’ea un cavou de poule e unna vòtta ch’o l’aiva attrovou ste prie preçiose, o ê cöpellava, o ê travaggiava, o ê deuviava in poexia.
I primmi tempi che sciortiva feua e seu poexie, se saieiva posciuo pensâ che foïsan scrite in arensenin, int’un zeneise rustego, pe-o prevai de termini arcaichi, feua de l’uso; in realtæ, se trattava d’un zeneise letteräio, construto con l’appòrto de termini rusteghi, ma còlti ascì, tiæ sciù de da-o lescico di antighi scrittoî zeneixi.
Tutto pe dâ torna a-o ligure a dignitæ de lengua, ch’a l’é anæta persa apreuvo a-i cangiamenti soçiali e à varie vixende istòriche, politiche e letteräie.
L’intençion a l’ea quella, e in fæto o l’aiva construto unna lengua, che into mæximo tempo a l’ea un stile tutto sò.
No se inluddiemo che de deuviâ ste mæxime poule porriemo ottegnî un stile pægio, ò soo che semeggeive à quello do Toso.
Quello che l’é pròpio da sò poexia o no se peu ciù attrovâ; comme accapita pe ògni veo poeta, a sò personalitæ a sta into stile, inta combinaçion de poule, inte quarcösa de indefinibile ch’o no se peu ciù recoviâ; a poexia a l’arresta comme un giardin ch’o se peu ammiâ da-o de feua, da unna çerta distansa, ma donde no poemmo ciù intrâ.
De soventi, o protagonista de poexie do Toso o l’é o paisaggio ligure, delicatamente revixitou e reinventou con de coloritue psicològiche.
Inte sta lirica e inte quella apreuvo se peu sentî l’influscio de J. V. Foix, autô co-o quæ o Toso o l’à in commun a caratteristica d’ëse un «cacciou de poule», un can lascia do recovio lescicale, ma a-o pòsto do revezzon surrealista do poeta catalan, reconoscemmo fito ben inte sti versci unna ciù queta assæ äia de cà nòstra e unna mormoâ alluxon a-o descazze sensa retorno de l’introtæra ligure.
Stæto tornou a-a poexia dòppo ciù de vint’anni de pösa creativa, o Toso pâ ch’o veugge unificâ inte sta neuva fase e numerose solleçitaçioin e stratificaçioin cultuale, tanto da inandiâle verso unna geneâ recapitolaçion di seu argomenti ciù cäi e da seu reçerca existençiale, in anâ apreuvo, de sta mainea, a-o seu progetto de fondâ torna inti tempi moderni unna lengua letteräia ch’a se pòsse modellâ, espresciva a-o mascimo, boña da esprimme tutte e sfummatue do penscê.
E poexie inspiæ a-i depenti do Joaquin Sorolla esprimman e sensaçioin stæte provæ da-o poeta de fronte a-e euvie do pittô catalan e porrieivan ëse accostæ à çerte euvie baròcche che çercavan à fonde insemme de forme d’arte despæge, ma fan pensâ ciù che tutto a-o tiatro: l’autô o dà a seu voxe à di personaggi che s’apresentan a-a seu fantaxia un apreuvo à l’atro e o î fa reçitâ pe niatri.
Inte st’opeaçion, o Toso o se peu avvexinâ a-o seu autô ciù cao, Gian Giacomo Cavallo, a poexia do quæ, ascì ben ch’a l’intra inti canoni da poexia lirica, a gh’à un fondo tiatrale, con unna tipica reçerca de l’effetto preçioso, raffinou, a-o de là di conçetti che o testo o l’esprimme.
A longa navegaçion inta vitta, allusa da-a metafora mainaesca, a vedde in sciâ fin, comme inte un resciöo de ciæo, revelâse a presensa do sacro, d’un Dê indefinio e aconfescionale areo.
E preuse do Fiorenso Toso ean quæxi tutte d’argomento soçiale, quarche vòtta satirico; in cangio, into caxo de Serv’assæ o l’à tentou un argomento da-e sfummatue sorvenatuale, sciben che no ghe manca quarche accenno politico, ma ben ben distillou e soo che comme sfondo.
L’ambientaçion sudamericaña, co-o reciammo a-e istöie e a-a vitta di immigræ zeneixi inte l’America latiña, a consente ascì a ciæa alluxon a-o mondo di sciamen indios che o n’à fæto conosce o Castaneda, co-e seu enigmatiche istöie de don Juan.
A voxe reçitante a l’é quella do mæximo Toso, uña de seu ræe registraçioin in zeneise.
Ansermo Roveda (1972)
Scrittô e studioso de lettiatua e tradiçioin popolare, o l’à scrito in italian unna vinteña de libbri pe-i figgeu, quarchidun premmiou e traduto à l’estranxeo; o l’é professô à contræto de Scenezzatua II (Analixi de struttue narrative e elementi de scrittua creativa) à l’ISIA de Urbin e viçedirettô de revista Andersen.
Nasciuo inte unn’epoca che o zeneise o l’ea vegnuo à ëse unna lengua, comm’o ghe dixe lê, «da bòcce e da carte, da òrto e da ballon, da tacchi e mocchettæ», ma sponciou da-a neçescitæ de deuviâ unna parlâ ch’a foïse «fortemente sò, e into mæximo tempo unna lengua universâ, istòrica, fæta co-e vitte de chi vitte o l’aiva visciuo», o l’à dovuo studdiâsela con giamin, à partî pròpio da-i «rafataggi», i avansi da lengua che n’à lasciou e geneaçioin che l’é visciuo avanti niatri.
In sciâ fin, gh’ea da attrovâ un ponto de incontro fra unna tradiçion antiga e a modernitæ co-e sò desfie, che no se peu fâ mostra de no veddile, de mainea che a primma a ne segge revitalizzâ e a segonda umanizzâ, vivificâ da-a memöia e da l’espeiensa do passou.
Ben de soventi o Roveda, co-e seu liriche, o s’appossa int’un mondo mediterraneo e soâ – donde un zeneise ascì o porrieiva attrovâseghe ben – co-a speansa de dâ neuva vitta a-e nòstre tradiçioin in arrembâse à quelle di pòpoli che ne s’assomeggian, unn’opeaçion de za stæta tentâ à seu mòddo da-o Giulian Balestrê e da-o De André: un viægio inta Galiçia ciufito che à Romma ò à Tòkio, un regòrdo da Amalia Rodriguez, a çittaçion da-o Buttitta, s’attreuvan in sce st’itineräio psicològico e letteräio, tanto che e poexie d’attualitæ pan che fan parte torna de quella tradiçion de impegno çivile, ch’a l’é tipica da lettiatua zeneise.
Enrica Arvigo (1963)
Laureâ in Lettie Moderne inte l’Ateneo Zeneise, a Enrica Arvigo a l’é fonçionäio do Commun.
Pe ben ben de anni a s’é impegnâ int’unna meritöia euvia de divorgaçion, promoçion e sarvaguardia da lengua zeneise pe mezo de corsci, conferense, lettue pubriche.
A scrive da-o 1980 e a l’à ottegnuo ben ben de reconoscimenti inte di concorsci regionali e naçionali de poexia.
A l’é ascì grafica de consciderevole talento. O verso menissou e tendençialemente curto, anscëtoso, de spesso rescciæou da speronsoin ôtraterren, o ne pòrta into mondo senscibile de l’autoa, à spionezzâ i minimi sobrilli da vitta e da speansa inte tutto quello che accapita.
A seu fede inta perenne renascion de òmmi e cöse a l’é, à momenti, commovente e se s’ammia ben, a constituisce fòscia l’unica reprica poscibile, de fronte a-e stragedie grende e picciñe inta vitta de tutti.
Da confrontâ co-a lirica da B. Pedemonte in sciô mæximo argomento, che emmo lezuo avanti; manco chì emmo pedantaie intellettualistiche, ma e imagine, de spesso oscue e fadigose, esprimman patimento, escluxon e solitæ, inte un contesto pe coscì ciù pescimista.
Tutte e speanse de sorvevive son inçerte, confiæ a-o regòrdo che i nòstri cäi omai scentæ an lasciou tra de niatri.
Oggetti e vexende son de soventi deuviæ pe vive e revive in mainea vicaiale e peñe e erlie personale.
Coscì inta bugatta o se stramua o senso de escluxon, de separatessa de l’autoa da-o resto do mondo.
Rico Granæa (1955)
Transcrivemmo chì a nòtta che o Rico Granæa o l’à scrito de lê:
De sti urtimi tempi, o Granæa o l’à accuggeito int’un volumme, I zinæ de Zena, i seu travaggi de traduçion e adattaçion in zeneise de varri testi letteräi e articoli giornalistichi, de soventi ligæ a-a vitta de mâ e a-a presensa di liguri otramâ.
Un libbro che, a-o de là da varsciua di scingoli testi, o ne fa pensâ ancon unna vòtta a-a compricâ ræ de relaçioin into destin de sto pòpolo ligou a-a navegaçion.
Achille in Sciro (1830)
Stæta rappresentâ pe-o carlevâ do 1830 a-o Tiatro S. Agostin, Achille in Sciro, euvia d’un anònimo, a l’é a parodia in zeneise de l’omònimo dramma in versci do Metastasio; stante che st’urtimo o l’ea o clascico poeta de corte, ciù che tutti gradio à l’ancien régime, se ritëgne che sta missa in scena, co-o seu attacco à di personaggi e à unna mòdda letteräia scompassæ da ben ben do tempo, ma ancon mai tanto vivi pe-a mentalitæ d’aloa a-a corte di Savöia, a l’asconde unna vellâ polemica contra o dominio sabaudo; se sa de fæto che o re Carlo Feliçe o l’aiva di gusti letteäi antiquæ, ch’ean oggetto de ironia fiña à Torin.
In ciù, a parodia a l’ea interpretâ da unna compagnia de artisti tutti co-o zembo (coscì a dixe unna nòtta in sciô frontespiçio de l’ediçion à stampa), cösa ch’a peu fâ pensâ à unna quarche alluxon a-e ben conosciue deformitæ e tae fixiche e psicològiche di rappresentanti da famiggia reâ; in sciâ fin, l’é interessante osservâ comme a lengua stæta deuviâ inta parodia, za fiña da-e primme battue, a l’é uña de ciù sccette e popolare che se pòsse attrovâ into zeneise scrito; cösa ch’a dipende sens’atro da l’intençion de l’autô de creâ un contrasto fòrte comme tutto co-a mateia aulica do testo originaio.
Aldo Aquaron (1898–1964)
Fedele a-a forma metrica do sunetto, o l’à cortivou pe tutta a vitta un tipo de bossetiximo dialettale, ch’o voeiva imitâ e contemporanie espeiençe romanesche do Trilussa e do Pascarella.
O Aquaron, tutti i mòddi, o no l’arriësce inte l’intento de creâ unna poexia in davei popolare e in realitæ o no ô veu manco: o l’é un òmmo tròppo dixilluso inti confronti da vitta, ch’a l’à fortemente provou e reiso scettico in ponto ideologie e ideali; fòscia inte questo o va apreuvo a-o destin di atri poeti in ligure, nisciun di quæ, manco o Firpo, à despeto de numerose intentative, o l’é mai stæto bon de ottegnî co-a poexia còmica, satirica, ò à sfondo soçiale, di resultati basta convinçenti, ò do mæximo livello de quelli ottegnui da di autoî de atre regioin.
Pe quarche raxon, a tendensa ciù sccetta da poexia zeneise a l’é sempre stæta elitäia e aristocratizzante.
O Aquaron o no fa ecceçion: un critico unna vòtta o l’é arrivou pe lê à parlâ de poexia «in sce l’erre» e o poeta de fæto o dà à divedde destacco e ironia de fronte a-i seu personaggi popolari, sciben ch’o no manca de umaña pietæ verso de lô; o resta à tutti i mòddi emblematico d’unna çerta meña de vitta zeneise, dexincantâ e tòsto cinica, tra e doe guære e do segondo dòppo guæra.
A lengua deuviâ, ch’a l’é italianizzâ ben ben, a va d’accòrdio con sta smersa de poexia, ch’a l’é esprescion d’unna borghexia sensa grende tenscioin morale, a-o manco in apparensa.
O Aquaron o l’à pubricou in vitta varie accheuggeite de versci, stæte recampæ dapeu inte l’ediçion de I sunetti (1959).
O l’é stæto ascì l’autô de doe affortunæ comedie pe-o Gilberto Govi: Quande o gatto o no gh’é (1927) e Bocce (1930), inte quæ o no s’arrösa guæi da-i sòliti cliché do tiatro govian.
O Aquaron o l’arriësce ben inta pittua d’unn’umanitæ derelitta, ma in fondo feliçe, ch’a no domanda guæi a-a vitta e a scimbolezza un mondo donde o tempo o ne passa de d’ato sensa che se n’accorzemmo manco.
Into segondo sunetto a satira a picca contra i riti veui da burocraçia e da politica, ch’a l’à beseugno de eleze democraticamente tutti, anche «o scemmo do paise».
De vòtte l’umoriximo, de soventi cinico, do Aquaron o se deslengua int’unna queta melanconia.
Sciben ch’o l’é un spiito laico, l’autô o sente a distansa tra o mondo da fede bonelaña di antighi e o nòstro mondo spregiudicou e, in apparensa, ciù libeo.
O sunetto, con probabilitæ stæto inspiou a-a tragica sciòrte do Friedrich Nietzsche, o riflette con amaressa in sciô destin di òmmi, sotta unn’apparensa de fattoriso.
Fiña inte scituaçioin ciù triste se peu attrovâ l’aspeto còmico; e un spiito comme Aquaron, in sostansa laico, inta riduçion do crocifisso à un oggetto de utilitæ pratica, o vedde transonta a geneale indifferenza pe-o maròtto ch’o meue in solitæ.
Aleamme Traversagni (sec. XV)
O primmo scrittô savoneise in òrdene cronològico do quæ se conosce o nomme, o l’é o Aleamme Traversagni, che, do 1455, o scrive un vorgarizzamento da vitta de Santa Elisabetta d’Ongaia; o Aleamme o l’appartegniva à unn’inlustre famiggia savoneise de çelebri umanisti comme o Gioane Antögno, autô de euvie ascetiche e matematiche, e fræ Loenso Ghiggermo (1422-1503), ch’o l’à mostrou filosofia e teologia à Pisa, Romma, Pariggi, Cambridge e Tolosa.
Do Aleamme no se sa guæi ninte, ma fòscia a vitta de Sancta Elisabeth a l’é soo che un squarso d’unn’euvia ciù longa in scê vitte di santi, ch’a l’é anæta perdua.
L’autô o dà à divedde l’intençion de demostrâ comme unna dònna laica a pòsse arrivâ a-a santitæ pe mezo de qualitæ sorvetutto umañe, comme a penitensa, a caitæ e e euvie de miseicòrdia, in arrestâ coinvòrta inte cöse do mondo.
De conseguensa, i elementi mäveggioxi e sorvenatuæ son reduti a-o minimo e da-o racconto a straluxe tòsto unna conçeçion raçionalista, int’un çerto senso moderna.
O testo o mostra ascì unna insòlita cua da forma e o testemònia ascì a presensa d’un ambiente cultuale pöcassæ raffinou, quello mæximo da-o quæ aviâ origine da lì à un pittin a grande affermaçion da dinastia papale di Da Roe.
A lengua stæta deuviâ a l’é o ligure descheito do tardio Quattroçento, franco mescciou co-o toscan, ma reconoscibile ben.
Ambreuxo Conti (sec. XVIII)
L’abbou Conti o l’é un di autoî minoî do Setteçento; amigo do De Franchi, con o quæ o se scangia de lettie, che contëgnan conseggi e de vòtte discuscioin in versci, o l’à conlaborou a-a traduçion da Gerusalemme Liberata, tanto che – da pe lê – o resulta ciù che atro un poeta d’öcaxon.
Inte sta lettia in versci indirissâ a-o De Franchi, o se sfeuga con allamentâse da seu condiçion de preçettô, ma in prattica de servitô, int’unna famiggia patriçia chi gh’assegua un pan, ma in cangio d’un muggio de incombense che no ghe tocchieivan; da sta seu scituaçion o piggia l’attesto pe de riflescioin in sciâ vitta de l’òmmo da-a nascion fin a-a veggiaia.
Anònimi do 1746
I fæti do dexembre 1746, saieiva à dî o sollevo che, stæto comensou da-o Balilla, o portava inte pöchi giorni à scorrî i austropiemonteixi da-o territöio ligure, no an inspiou soo che i versci do De Franchi e do Gallin, ma ascì un muggio de atri poeti restæ anònimi, quarchidun de parte popolare, atri ciù ciæamente de parte artistocratica, ma tutti animæ da grande ardô patriòttico: into commun amô pe Zena e classe soçiale paivan mettise d’accòrdio e nasceiva unna sciòrte de epica popolare into segno da lòtta à l’invasô.
Tra i vari poemmi do ‘46, s’arregòrda o Trionfo reportao da ro popolo zeneize e a Libeazion dra Sittæ de Zena.
Da-o primmo, unna verscificaçion sgreuzza, ma importante pe-a preçixon istòrica into rievocâ i avvegnimenti, tremmo feua i versci che trattan l’episodio do Balilla, tanto che da-a segonda piggemmo i sunetti che contan do sagrifiçio do Peo Maria Cannavâ, zoeno patriçio, che, dòppo ësise misso in luxe inte varie fase do sollevo, o vëgne ammassou a-a Scoffera da un corpo tiou à tradimento.
[1] O genealiscimo austriaco Bòtta Adorno, de origine zeneise, o l’ea in ia comme tutto a-a popolaçion, ch’a ô tegniva pe un traitô.
Inte sto poemetto, de parte aristocratica, se conta a vixenda de Peo Maria Cannavâ, un patriçio ch’o se batte eroicamente e o vëgne ammassou à tradimento a-a Scoffera, tanto che atri personaggi atretanto importanti, ma de origine popolare, vëgnan lasciæ in ombra, o no se ne parla pe ninte.
I versci corran ben, ma a grafia a l’é mai tanto strafaläia da lasciâ de belle vòtte de dubianse in sciô senso e a vea prononçia do testo.
[2] A Scoffera.
Bernabé Çigaa Casê (sec. XVI–XVII)
Da quello che se ne sa, o Bernabé Çigaa Casê (sec. XVI, prinçipio sec. XVII) o l’é stæto o primmo à compoñe di lözi in lengua zeneise in ocaxon de eleçioin do Duxe (pe-o Antònio Cebà, do 1593, e pe-o Agostin Döia, do 1601), unna smersa letteräia ch’a saiæ stæta portâ a-o mascimo de l’esprescion artistica da-o Cavallo quarche anno apreuvo.
Into primmo encòmio, o Çigaa o dimostra l’intençion de conseggiâ, con prudensa, i patriçi in scê cöse da fâ pe-o ben da cösa pubrica, tanto che into segondo o se dedica ciù che atro à exartâ a famiggia do neuvo Duxe e a seu importansa inte l’istöia de Zena; à sta mainea o l’antiçipa a poexia do Cavallo, donde o lözo o no l’é guæi ciù de un attesto pe unna manifestaçion de bravua stilistica.
Inte tutti i caxi, o zeneise, inta poexia do Çigaa, o vëgne à ëse un scimbolo da diverscitæ politica da Repubrica e do seu pòpolo, apreuvo che no peu ësighe nisciun sospetto d’un uso «nostargico» e conservatô da lengua, de seguo ancon meno che inti versci do Foggetta polemico de «toghe».
Atro aspeto importante da poexia do Çigaa a l’é a lirica amosa, donde o petrarchezza, comme inte Ottave à Margherita e inta canson Quando un fresco, soave, doçe vento, ma o l’arriësce à adattâ à l’ambiente ligure de imagine che a-i seu tempi poeivan pai za vege, con freschixe de lenguaggio e un fondo senso da muxicalitæ da poula.
Se porrieiva pensâ che l’euvia do Çigaa a fise destinâ à restâ patrimònio d’unn’elite de letteræ e a no saieiva mai sciortia d’inte l’ambiente de Corte: in cangio, ancon do 1840, inti Canti Popolari de Pòrto Mauriçio stæti accheuggeiti da Bertomê Aquaron, attrovemmo unn’eco paròdica da-e Ottave à Margherita: «Ti te credevi aveme affeturao / che ‘ro me cheu ti t’eri feita padrona?», o dixe l’anònimo poeta ponentin; cösa ch’a preuva che quelli antighi versci ean conosciui ascì in Rivea, à distansa de secoli, e inte di ambienti ben ben lonten da quelli pe-i quæ ean stæti scriti.
Inte sta avvoxâ canson, de stampo petrarchesco, ma à tutte e mainee potentemente originäia, se peu dî che o Çigaa Casê, o poeta da «maravegia», do stupô de fronte a-a bellessa da dònna, sentia comme unna personificaçion do spiito divin ch’o l’anima a natua, o preannonçie tutti i succescivi desviluppi d’unna gran partia da lirica in zeneise, da-o Cavallo, a-o De Franchi a-o Firpo.
Inte sto poemetto ben conosciuo, do quæ demmo chì coscì solo che a primma parte, o Çigaa, comme de za o Foggetta, o strapòrta e tematiche stilnoviste ò petrarchesche int’un ambiente domestego e çittæn; ma a dònna a l’é angelicâ solo che a-i euggi de l’iñnamoou, ch’o l’é mai tanto piggiou de lê da figuâsela comme un ëse sorveuman: o poeta o s’accòrze da pròpia debolessa, e tutte e ottave son fondæ in sce unna legia autoironia.
Inti descorsci pe l’eleçion do Duxe, o Çigaa o se tëgne à unna prasci ch’a voeiva di lözi convençionali e de critiche moderæ e generiche, indirissæ a-a classe politica, seguie da di conseggi ätrettanto generichi, con exortâ o pòpolo e i patriçi a-a concòrdia, à ëse tutti à uña, into nomme da prosperitæ da Naçion.
Int’unn’espoxiçion e ciù vòtte ciatta e monòtona, o poeta o l’arriva de ræo à quarche lampo de inspiaçion, con di reciammi a-a poexia çivile de l’Anònimo.
Tersiñe anònime inte Rime diverse (sec. XVI)
Ste tersiñe de un poeta arrestou sensa nomme fin da-i tempi da seu pubricaçion inte l’antologia de Rime diverse ne fan stravedde unna personalitæ despægia da quella di autoî seu contemporanei; comme o scrive F. Toso: «int’un monòlogo ch’o se configua comme unn’ammiscion de corpa, ma ascì comme l’invio à trovâ recatto à l’impasse ch’o segna a crixi d’un sentimento, l’anònimo o tocca di açenti de rustega sccettessa, che fan de sta poexia un testo a-a seu mainea unico inte l’ambito da lettiatua in zeneise…».
Despiaxe che, da produçion de l’autô, mai lontan da-o petrarchiximo do seu tempo e da ògni intentaçion declamatöia, no se conosce atro exempio.
Gioane Casassa (1813–1882)
O Gioane Casassa o l’é l’autô do ciù avvoxou diçionäio zeneise-italian, sciortio inte doe ediçioin, do 1851 e do 1876, e de unna gramatica arrestâ inedita; o l’aiva çercou à mette òrdene inte l’imbròggio da grafia, opeaçion ch’a l’é arriescia soo che in parte e a n’à lasciou in ereditæ un muggio de dubianse e inçertesse che continuan fin a-a giornâ d’ancheu.
Ma o l’é stæto ascì un continuatô de l’euvia do Piaggio, e o l’à compilou o Lunäio do Sciô Regiña da-o 1844 a-o 1863 (con l’ecceçion de quello do 1847, quande se n’ea occupou o Luiggi Döia e de quello do 1850, affiou a-o Cristòffa Castellin).
Combattivo libeale, a-o conträio do Piaggio, e semeggeive inte idee a-o Pedevilla, o Casassa o l’à pubricou ascì unn’accheuggeita de poexie, A sanfòrnia zeneise (1852 e 1863); a-o de là di testi sccettamente politichi e polemichi, se gh’attreuva ascì de «vixoin», espediente letteräio che in zeneise o remonta fin a-i tempi do Cavallo, se no primma, donde l’autô o l’imagina de incontrâ da influenti personalitæ za deçedue, che l’investan de quarche miscion into mondo di vivi.
Into caxo piggiou in examme, o Casassa o l’incontra o Ballin, o pescou de poexie cavalliañe, ch’o l’incarrega de çelebrâ a vegnua in Zena de l’avvoxou predicatô e patriòtta ferrareise Ugo Bassi, che quarche anno apreuvo o moià martire de l’Unitæ d’Italia.
[1] A «Cava» e a «Stria» ean doe ciazze, sotta Caignan, donde oua score a Çirconvallaçion à mâ.
O Casassa o s’imagina che o Cavallo, visciuo – segondo lê – inte unn’epoca retrògrada, unna «sentiña de bacògi», quande un poeta o poeiva sôo che inçensâ i potenti, o l’incoraggisce o poeta moderno à trattâ «argomenti nòbili», oua che i tempi ô permettan; in particolâ, a vegnua à Zena de Ugo Bassi, o gexuita patriòtta.
Dòppo avei vantou e qualitæ do predicatô, che se supoñe o segge mai tanto importante a-i euggi do Casassa in quante patriòtta e repubrican, ciù che comme òmmo de religion, l’ombra do Cavallo a s’allontaña.
