Ucciso un giovane di 19 anni, il corpo trovato in mare senza testa e senza mani
Il cadavere di un ragazzo con la testa e le mani tagliate è stato trovato in mare davanti al Tigullio nella serata del 25 luglio.
Il corpo è stato avvistato dall’equipaggio di una barca e recuperato dalla Guardia costiera.
I carabinieri l’hanno identificato in un egiziano di 19 anni, Mahmoud Sayed Mohamed Abdalla, ucciso con tre colpi di punteruolo al cuore, allo stomaco e al fegato, come dimostrato dall’autopsia.
Il giovane era arrivato in Italia nel 2021, era stato ospite di una comunità per minori e lavorava come aiutante in una barberia a Sestri Ponente dopo un periodo nel centro storico di Genova.
La sua morte resta un mistero.
Secondo il medico legale è stato ammazzato tra il 24 e il 25 luglio, ma è ancora da capire da chi e perché, da dove lo abbiano buttato in mare e per quale motivo fosse senza mani e senza testa.
Su TikTok sono apparsi video dei suoi amici che invocano giustizia e si appellano a chi lo avesse visto negli ultimi giorni di vita.
Lo Skymetro si potrà realizzare lungo il Bisagno, via libera alla norma in Regione
Il Consiglio regionale della Liguria, nella sessione di assestamento di bilancio, ha approvato un emendamento che permette di costruire infrastrutture strategiche di trasporto pubblico accanto ai torrenti nonostante il regolamento che vieta di edificare a meno di 10 metri dagli alvei.
Una deroga era già prevista per le strade di interesse pubblico.
La norma è fatta su misura per lo Skymetro, il prolungamento della metropolitana di Genova in progetto da Brignole fino a Molassana su piloni lungo il Bisagno.
Secondo il presidente Toti, ringraziato dalla maggioranza del sindaco Bucci, è un intervento necessario per far procedere un’opera che si attende da troppi anni.
L’opposizione parla invece di decisione «pericolosa e insensata, inaccettabile, forse Toti si è dimenticato le vittime delle inondazioni del Bisagno».
E annuncia di essere pronta a sostenere iniziative legali per proteggere l’ambiente e la sicurezza delle persone.
Genoa, è arrivato Retegui.
Sampdoria, si indaga sulla gestione Ferrero
I tifosi del Genoa festeggiano Mateo Retegui, il nuovo attaccante arrivato dal Tigre e acquistato per 15 milioni dal Boca Juniors che deteneva il suo cartellino.
Argentino, ma col passaporto italiano e un bisnonno genovese, si era già fatto conoscere nella nazionale di Mancini.
Per la presentazione la società lo ha fatto affacciare da una finestra di Palazzo Ducale, come se fosse il doge.
«Era destino che venissi qui, per me è un sogno – ha detto –.
Ho parlato con Milito, mi ha detto che è una bellissima squadra».
Per la Sampdoria le notizie riguardano ancora Massimo Ferrero.
Il 27 luglio la Guardia di finanza ha perquisito la sede di Corte Lambruschini.
La nuova inchiesta della Procura di Genova è per falso in bilancio e truffa.
Sotto la lente anche contributi a garanzia pubblica che la società aveva incassato per il Covid.
Intanto in tribunale si è tenuta la prima udienza per il ricorso dell’ex presidente contro i nuovi proprietari Radrizzani e Mandredi.
Il giudice si è riservato.
Sotto il palazzo di giustizia 300 tifosi hanno organizzato un presidio con cori contro Ferrero e uno striscione con un proverbio in romanesco.
Tempeste e incendi, sei morti in Italia
Sei morti nell’ultima settimana in Italia per gli eventi estremi.
Una tempesta di vento e grandine si è abbattuta sulla Lombardia tra il 24 e il 25 luglio.
Una donna di 58 anni è finita sotto un tronco, una ragazza di 16 anni è stata uccisa da un albero caduto a un campo scout.
A Milano 400 piante abbattute per le strade.
La Sicilia invece è logorata dal fuoco: una novantina gli incendi contati dai vigili del fuoco.
Due anziani sono stati trovati carbonizzati vicino all’aeroporto di Palermo, un’altra è morta perché l’ambulanza non è riuscita ad arrivare, bloccata dalle fiamme.
E in Calabria un uomo è morto cercando di spegnere il fuoco.
Quasi 2mila persone evacuate.
Intanto però torna già l’allerta per il caldo.
Il presidente della Repubblica Sergio Mattarella ha invitato a lavorare più velocemente per l’emergenza climatica e cento scienziati italiani hanno lanciato un appello ai media affinché si parli del problema e delle sue soluzioni.
Meloni ricevuta da Biden: «Il nostro rapporto sempre forte»
La presidente del Consiglio Giorgia Meloni è stata ricevuta alla Casa Bianca dal presidente degli Stati Uniti Joe Biden.
Tra gli argomenti principali la guerra in Ucraina, il rapporto con la Cina e quelli con l’Africa.
«Le relazioni Italia-Stati Uniti sono storicamente forti, al di là del colore politico di governi – ha detto Meloni –.
In tempi difficili sappiamo chi sono i nostri amici e le nostre nazioni hanno dimostrato che possono contare l’una sull’altra più di quanto qualcuno pensasse».
«Siamo diventati amici, parliamo di come rafforzare i rapporti economici», ha aggiunto il presidente americano davanti ai giornalisti.
Salario minimo, il Governo apre ma se ne parlerà a settembre
Il Governo apre alla proposta di un salario minimo fissato per legge, ma la discussione si farà a settembre.
La maggioranza aveva deciso di non votare in commissione l’emendamento per sopprimere il testo presentato dall’opposizione, poi ha stabilito di prendersi due mesi di tempo per cercare di giungere a una versione unitaria.
La proposta della minoranza prevede una paga minima di 9 euro all’ora dal 15 novembre 2024.
Quella di Forza Italia vuole solamente estendere i contratti collettivi a chi è scoperto, con l’applicazione di quello «più diffuso» per il settore.
I sindacati non sono tutti della stessa idea: la Cisl, per esempio, teme che l’iniziativa in Parlamento possa indebolire la contrattazione.
Guerra in Ucraina, la Russia: «Siamo pronti al dialogo, ma Kiev rifiuta»
«Mosca è pronta al dialogo, ma l’Ucraina rifiuta qualsiasi opportunità anche se è in una situazione non facile».
A dirlo il portavoce del Cremlino Dmitrij Peskov all’agenzia russa Tass.
Nell’incontro a San Pietroburgo Putin cerca un asse con l’Africa e promette ai Paesi di quel continente non solo grano ma anche armi.
Intanto gli Stati Uniti prevedono di iniziare a consegnare i carri armati Abrams a settembre, mentre le forze ucraine cercano di riguadagnare terreno.
Secondo la difesa di Kiev, «l’esercito russo sta radunando le forze per intensificare gli attacchi alle infrastrutture e sul litorale».
Le conseguenze della guerra anche sullo sport: ai mondiali di scherma l’ucraina Olga Kharlan ha battuto la russa Anna Smirnova ma non le ha stretto la mano e per questo motivo è stata esclusa dal torneo.
Elezioni in Spagna, la destra crolla ma ora non c’è un governo
La Spagna si è svegliata senza un governo centro dopo le elezioni del 23 luglio.
Il Partito popolare di Alberto Nuñez Feijóo ha preso la maggior parte dei voti ma il crollo della destra di Vox non gli permette di avere la maggioranza.
I socialisti hanno tenuto meglio di quello che si aspettavano, ma perché Pedro Sanchez possa tornare alla Moncloa servirà l’appoggio degli indipendentisti catalani, una strada che è tutta in salita.
Anche perché intanto la Corte Suprema vuole l’arresto di Carles Puigdemont, l’ex presidente catalano.
Se non si riuscirà a trovare un’intesa, si potrebbe andare nuovamente al voto come era già successo le ultime volte.
Morta la cantante irlandese Sinéad O’Connor
È morta a 56 anni la cantante irlandese Sinéad O’Connor, dopo una lunga depressione e gravi problemi di salute.
È stata trovata senza vita in casa sua a Londra il 26 luglio.
A dare la notizia è stata la famiglia, senza specificare le cause, ma la polizia ha detto che non ci sono sospetti.
La cantante lascia tre figli: il quarto, Shane, era morto l’anno scorso a 17 anni, l’ultima tragedia della sua vita.
Autrice di dieci album nella sua carriera, la sua interpretazione più famosa rimane Nothing compares 2 U del 1990, composta da Prince nell‘85.
Aeroporto di Genova, arriva l’interesse di cinque privati
L’aeroporto di Genova si apre ai privati e punta sull’integrazione col porto, sia per le merci sia per i passeggeri.
Alla chiusura del bando sono cinque i soggetti che hanno inviato una manifestazione d’interesse per acquisire azioni della società di gestione: ci sono le compagnie crocieristiche Costa e Msc, il fondo d’investimento americano 777 Partners (lo stesso che ha comprato il Genoa, ma legato anche a operatori aerei low cost), Spinelli insieme a Hapag Lloyd e la Levorato Marcevaggi, azienda di trasporto di merci pericolose.
Ora inizia il cammino che porterà a una gara pubblica per la vendita di una quota di minoranza.
Il controllo dovrebbe restare al pubblico, cioè l’Autorità di sistema portuale che detiene il 60%.
Intanto i dati del 2023 mostrano un miglioramento per i traffici dall’anno scorso ma ancora un calo rispetto al 2019, prima della pandemia di Covid.
Skymetro, un emendamento della Lega allunga i tempi del progetto
La Lega mette al riparo lo Skymetro sul Bisagno con un emendamento al decreto Milleproroghe che posticipa l’ultimo termine per l’aggiudicazione alla fine del 2025.
Per il progetto della metropolitana sopraelevata da Brignole a Molassana, contestata dai comitati, si attende ancora il parere del Consiglio superiore dei lavori pubblici che in una comunicazione indirizzata a Tursi lo aveva definito «lacunoso».
Con questa manovra ci sarà più tempo per aggiornarlo ma l’opera rischia di essere terminata nel 2028-29, con due anni di ritardo.
«La pratica è rimasta ferma al ministero per 6 mesi, non si capisce perché si dovrebbero stringere i tempi – ha commentato il viceministro dei Trasporti Edoardo Rixi –.
Penso che quest’opera sia fondamentale per la Valbisagno e il suo entroterra».
Il sindaco Bucci insiste: «Voglio vederlo finito nel 2027».
La proposta a Sestri Levante: 5 euro per andare in spiaggia
Il sindaco di Sestri Levante Francesco Solinas vuole far pagare un biglietto da 5 euro per andare sulla spiaggia di Portobello – la cosiddetta Baia del Silenzio – nei mesi estivi, esclusi i residenti, che potrebbero accedere sempre gratis.
Una proposta che fa discutere nel paese del Tigullio.
L’amministrazione pensa a un bando da 400mila euro per la gestione del servizio con un numero chiuso stimato a 400 persone.
Alcuni, però, preferirebbero mantenere l’entrata senza pagare perché temono che la spiaggia possa diventare una grande concessione privata.
Attivista italiana a processo in catene, l’Italia chiama Budapest
È entrata nell’aula del tribunale con le manette ai polsi e i piedi legati con lucchetti, trascinata per una catena.
Si è aperto così il processo a Ilaria Salis, l’attivista italiana accusata di aver aggredito due estremisti di destra a Budapest.
«Mia figlia è stata trattata come un animale», ha detto il padre Roberto.
L’Italia si è mossa perché possa scontare pene differenti in patria.
La presidente Meloni ha telefonato a Orban per chiedere il rispetto dei diritti, per il presidente del Senato La Russa «è giusto intervenire».
Ma ad accendere la polemica è stata la Lega, che ha tirato fuori una presunta aggressione di Salis a un gazebo del partito nel 2017.
Per Salvini «è assurdo che faccia la maestra».
Per quel caso, però, l’attivista aveva avuto un’assoluzione, e a dimostrarlo ci sarebbe un video.
«È accusato di sequestro e fa il ministro», la replica della segretaria del Pd Elly Schlein.
Sgarbi si dimette da sottosegretario: «Sangiuliano non ha dignità»
Terremoto politico nel governo Meloni: Vittorio Sgarbi ha rassegnato le dimissioni da sottosegretario alla Cultura.
L’annuncio è arrivato il 2 febbraio in occasione di un evento a Milano presentato dal giornalista Nicola Porro.
«L’Antitrust – ha detto Sgarbi – ha spedito una lettera complicata e confusa dicendo che avevano ricevuto due lettere anonime, che il ministro della Cultura ha mandato all’Antitrust, dove c’era scritto che io non posso fare una conferenza da Porro».
Poi l’attacco al ministro Sangiuliano: «Non ci parliamo dal 23 ottobre, gli uomini che hanno dignità non accolgono lettere anonimo».
La pronuncia dell’Antitrust sull’incompatibilità tra le sue attività e il ruolo nel ministero è attesa per il 15 febbraio.
Intanto i 5 Stelle esultano: «Fuori dal governo, alla fine ce l’abbiamo fatta».
Sinner vince l’Australian Open ed entra nella storia dello sport italiano
Jannik Sinner entra nella storia del tennis: con una grande rimonta ha battuto il russo Daniil Medvedev e ha vinto l’Australian Open, il primo Slam della sua carriera.
L’ultimo italiano a riuscirci era stato Adriano Panatta con la vittoria del Roland Garros a Parigi nel 1976.
«Auguro a tutti i bambini di vivere questo sogno e di avere la libertà che mi hanno dato i miei genitori», ha commentato.
Amadeus lo ha invitato al Festival di Sanremo, ma lui ha rifiutato: «Sarò già a lavorare», ha detto.
Del resto la sua residenza non è molto lontano: «A Monaco mi sento a casa, ci sono strutture perfette per allenarsi».
Poi Sinner insieme ai compagni della Coppa Davis è stato ricevuto al Qurinale dal presidente Mattarella, che ha scherzato: «Per fortuna ho iniziato a guardare la finale dal quarto set, così sono stato certo che avrebbe vinto...».
Gaza, funzionari americani ed europei: «Rischio genocidio».
Si lavora a una tregua
Più di 800 funzionari e diplomatici di Stati Uniti e 11 Paesi europei hanno firmato un documento in cui accusano Israele di «gravi violazioni del diritto internazionale» a Gaza e chiedono una reazione più forte ai loro governi, altrimenti c’è il rischio «di rendersi complici di una delle più grandi catastrofi umanitarie del secolo» fino a scenari di «genocidio».
Intanto gli Stati Uniti stanno valutando il riconoscimento dello Stato palestinese ed emerge una proposta di accordo tra Israele e Hamas, con la mediazione di America, Egitto e Qatar, per una tregua di sei settimane a Gaza con la liberazione degli ostaggi israeliani.
Il governo di Netanyahu si spacca sul piano che metterebbe fine alla guerra: per il ministro della sicurezza sarebbe «irresponsabile».
La protesta degli agricoltori coi trattori blocca l’Europa
Si allarga a più Paesi la protesta degli agricoltori che bloccano le strade, i porti e le città contro il Green Deal e le politiche dell’Unione Europea.
I trattori hanno invaso il centro di Bruxelles, dove i manifestanti hanno tirato bottiglia e uova contro il palazzo del Parlamento europeo e appiccato incendi.
Altre iniziative analoghe in Francia, Spagna e Olanda con centinaia di mezzi.
In Italia si bruciano le bandiere europee e si prepara una nuova protesta a Roma: «Ci saranno disagi», dicono gli organizzatori.
«Possono contare sul nostro appoggio», ha assicurato la presidente della Commissione Ursula von der Leyen: l’Europa ora prova a stemperare la tensione e annuncia il rinnovo delle deroghe sull’agricoltura.
L’annuncio di Musk: installato il primo microchip nel cervello di un umano
Per la prima volta un microchip è stato installato nel cervello di un essere umano.
Ad annunciarlo è stato Elon Musk, fondatore e finanziatore di Neuralink, l’azienda che ha sviluppato il progetto.
La tecnologia si chiama Telepathy: non legge davvero nel pensiero, ma coglie i segnali legati all’intenzione di fare un movimento e li traduce in modo che un robot all’esterno possa compiere quell’azione, per esempio per un paziente paralizzato.
Il microchip ha le dimensioni di un bottone e ospita un migliaio di elettrodi che amplificano il segnale dei neuroni e li trasmettono senza fili a un dispositivo esterno.
Ma l’obiettivo per il futuro è ancora quello di «poter controllare il telefono o il computer col pensiero».
