A Genova iniziano i lavori per il tunnel subportuale
Dopo trent’anni di dibattiti sono iniziati i lavori per la costruzione del tunnel sotto il porto di Genova.
Il 28 giugno è partito il “lotto zero”, lavori propedeutici allo scavo che saranno gestiti direttamente da Autostrade senza gare.
I costi dell’opera sono stimati in circa 900 milioni di euro, tutti finanziati da Aspi nell’ambito dell’accordo da 1,4 miliardi dopo il crollo del ponte Morandi.
La spesa in eccesso, rispetto al preventivo, sarà spalmata sui pedaggi di tutta la rete, così il tunnel rimarrà gratuito.
Il percorso sarà lungo circa 3,5 chilometri da San Benigno fino alla Foce.
Sarà costituito da due gallerie principali con un diametro esterno di 16 metri.
All’interno si potrà tenere una velocità di 70 km/h.
La massima profondità sarà di 41 metri sotto il livello del mare e passerà 30 metri sotto Carignano.
Intanto si inizierà a discutere sul destino della Sopraelevata, se demolirla (tutta o in parte) o se mantenerla con funzioni diverse.
The Ocean Race, l’arrivo della regata.
Da Genova la Carta per i diritti degli Oceani
Al nuovo Waterfront di Levante sono arrivate le barche della regata The Ocean Race, la competizione a vela intorno al mondo.
Il 29 giugno gli americani del 11th Hours Racing Team hanno tagliato il traguardo e hanno vinto coi 4 punti di riparazione in più riconosciuti dopo la collisione con Guyot alla partenza dall’Aia.
A bordo anche Francesca Clapcich, prima italiana nella storia a vincere la regata.
Il 26 giugno i polacchi di Wind Whisper sono arrivati primi nella classe VO65, terzo posto per il team Genova.
Intanto all’Ocean Live Park c’è stato l’ultimo incontro sulla Carta per i diritti degli Oceani che sarà presentata il 18 settembre all’assemblea delle Nazioni Unite, con l’obiettivo di farla approvare entro il 2030.
Il sindaco Marco Bucci ha firmato una lettera di sostegno con l’impegno a proteggere il mare, come tutti gli amministratori delle città toccate dalla regata.
Sampdoria, Andrea Pirlo è il nuovo allenatore
Andrea Pirlo, campione del mondo con la nazionale italiana nel 2006, ha firmato con la Sampdoria: sarà lui il nuovo allenatore della squadra nella prossima stagione.
L’accordo è arrivato dopo la rinuncia di un altro “azzurro” dei tempi d’oro, Fabio Grosso.
«Allenare la Sampdoria è come allenare in Serie A, per me è una grande opportunità — ha detto alla presentazione ufficiale —.
Questa società è un simbolo dell’Italia, io sono cresciuto coi miti di Vialli e Mancini».
Proprio con la Samp Pirlo aveva debuttato sulla panchina della Juventus.
Un altro protagonista dell’impresa italiana del 2006, Alberto Gilardino, è stato confermato alla guida del Genoa.
Omicidio a Roma, uccisa a coltellate una ragazza di 17 anni
Una ragazza di 17 anni, Maria Michelle Caruso, è stata uccisa a coltellate a Roma.
Il suo corpo è stato trovato il 28 giugno in un sacco dell’immondizia messo in un carrello della spesa nel quartiere di Primavalle.
Per l’omicidio è stato fermato un ragazzo di 17 anni, originario dello Sri Lanka ma nato a Roma, interrogato per ore in questura.
Sembra che non fossero legati da una relazione, ma forse la ragazza lo aveva rifiutato.
Secondo la ricostruzione, il giovane avrebbe cercato di disfarsi del cadavere ma è stato visto da un passante che, alla vista del sangue che ne usciva, ha chiamato il 112.
«Ce l’hanno ammazzata come un cane, senza un motivo.
Tutti la amavano», le parole del padre.
Caso Santanchè, il governo approva un documento “contro” la ministra
Il governo ha dato parere favorevole — a sorpresa — a un ordine del giorno del Pd che impegna a «sanzionare chi avesse sfruttato in maniera fraudolenta la cassa integrazione Covid» e cita proprio la Visibilia Editore, la società controllata all’epoca da Daniela Santanchè al centro delle indagini aperte dalla Procura di Milano.
«Hanno fatto bene, sono d’accordio», ha replicato la ministra del Turismo.
L’opposizione insiste per le sue dimissioni.
La presidente del Consiglio Giorgia Meloni ha detto che il sì del governo a quel documento «non va interpretato politicamente» e che «la ministra verrà alla Camera e chiarirà».
Il caso nasce da un servizio della trasmissione Report su Rai3.
Santanchè è indagata per bancarotta e falso in bilancio per gli anni 2016-2020.
Niente ergastolo per l’anarchico Alfredo Cospito
La Corte d’appello di Torino ha dato 23 anni di reclusione all’anarchico Alfredo Cospito, particolarmente noto per la sua battaglia contro il 41 bis con un lunghissimo sciopero della fame che lo ha messo in pericolo di vita.
La Procura, nel processo “Scripta Manent” per le attività dell’organizzazione terroristica Fai-Fri, aveva chiesto il carcere a vita.
La condanna è per l’attentato del 2 giugno 2006 alla scuola dei carabinieri di Fossano, classificato dalla Cassazione come “strage politica”.
I giudici hanno applicato l’attenuante del “fatto lieve” perché «non ci sono stati morti e anche i danni sono stati minimi», come avevano detto i suoi avvocati.
«Niente mostra che siamo stati noi a mettere gli ordigni — ha sostenuto Cospito —.
La perizia sul documento di rivendicazione è inattendibile.
In 20 anni di attentati non c’è mai stato nemmeno un morto: erano solo atti dimostrativi per richiamare l’attenzione».
Russia, dopo l’insurrezione fallita Putin cerca di riprendere il controllo
Dopo il tentativo d’insurrezione di Yevgeny Prigozhin, capo del gruppo Wagner, il presidente russo Vladimir Putin cerca di riaffermare la propria autorità.
Secondo la Reuters, potrebbe aver escluso Valery Gerasimov, capo dell’esercito, e Sergei Surovikin, capo delle forze dell’aviazione e secondo in comando dell’invasione in Ucraina, che al momento è introvabile, con diverse fonti che lo danno per arrestato.
Di sicuro la Wagner non combatterà più in Ucraina.
«Gli ammutinati non sono riusciti a spaccare la Russia», ha detto Putin.
E ha ringraziato i militari per aver «evitato una guerra civile».
Prigozhin sarebbe ancora in un albergo senza finestre a Minsk.
Intanto è iniziato a Bruxelles il Consiglio Europeo: tra gli argomenti principali la situazione in Russia, il sostegno dell’Ue a Kiev e il rafforzamento della cooperazione con la Nato, che è rappresentata dal segretario generale Stoltenberg.
Giovane ucciso dalla polizia, scontri e saccheggi in Francia
Caos in Francia dopo che un poliziotto ha ucciso un giovane di 17 anni che non si era fermato a un posto di blocco a Nanterre.
Scontri e saccheggi sono avvenuti nelle notti scorse nelle banlieu di Parigi e altre città, con oltre 400 persone arrestate.
Alcuni giovani hanno dato fuoco alle stazioni di polizia.
Migliaia di poliziotti e gendarmi sono stati mobilitati per prevenire nuove violenze.
«Una morte ingiustificabile», ha detto il presidente Macron che ha convocato l’unità di crisi ma non ha dichiarato lo stato d’emergenza.
La Procura ha chiesto l’arresto per il poliziotto che ha sparato con la pistola aggiungendo che «non c’erano le condizioni legali per usare l’arma».
Lui ha detto di essere devastato e chiede perdono alla famiglia.
Inflazione, la Bce annuncia un nuovo rialzo dei tassi d’interesse
La presidente della Banca Centrale Europea Lagarde ha annunciato un nuovo rialzo dei tassi d’interesse nel 2023 per contenere l’inflazione.
Una politica che non piace al governo italiano: i ministri Tajani, Salvini e Urso hanno invocato il rischio della recessione: «Così non si aiuta la crescita e si danneggiano le famiglie».
«Il nostro lavoro non è finito», ha detto Lagarde a Sintra, in Portogallo, anticipando una nuova stretta a luglio.
Per il presidente della Fed Jerome Powell, «sarà opportuno alzare i tassi due o più volte entro la fine dell’anno.
Le pressioni sono sempre alte e il processo per tenere l’inflazione al 2% ha ancora molta strada da fare».
Nuova ordinanza anti alcol, a Genova esplode la polemica
Il Comune di Genova ha pubblicato una nuova ordinanza, in vigore fino al 30 settembre, che vieta il consumo di bevande alcoliche di qualunque gradazione dalle 16 fino alle 8 del mattino successivo, eccetto i locali e i loro dehors.
Un provvedimento «necessario», secondo la giunta di Tursi, «per contrastare i bivacchi per strada e l’abuso di alcol, soprattutto tra i più giovani».
Nelle prime ore la polizia locale ha effettuato 13 multe tra centro storico, Caricamento, porto antico, Borgo Incrociati e Sampierdarena.
Le sanzioni vanno da 100 a 500 euro.
Ma in città sale la protesta: una manifestazione chiamata «Free Luppols» è stata organizzata a De Ferrari il 7 luglio per chiedere il ritiro dell’ordinanza che renderebbe illegale anche una birra in spiaggia, per questo motivo definita «proibizionista».
L’associazione Genova che osa ha lanciato una petizione online.
Ma le lamentele arrivano anche dalla maggioranza: la Lega ha chiesto di modificare le regole considerate troppo restrittive, in particolare per quanto riguarda gli orari.
Bucci ha risposto: «Di sicuro ci saranno correttivi, ascolteremo anche i giovani».
The Ocean Race, per Bucci «600mila presenze»: si attendono i numeri ufficiali
Secondo il sindaco di Genova Marco Bucci sono state 600mila le presenze agli eventi di The Ocean Race, la regata intorno al mondo che è arrivata a Genova per la prima volta nella storia.
«Abbiamo superato ampiamente l’obiettivo, cioè 300mila persone», ha detto Bucci.
Il calcolo è stato fatto considerando i partecipanti a tutte le iniziative, comprese quelle collaterali come il Tezenis Festival, i concerti in piazza della Vittoria e i fuochi artificiali per la festa di San Pietro.
Il 19 luglio è stata convocata una commissione in consiglio in cui verranno presentati i numeri ufficiali, dalle presenze ai costi fino alle ricadute economiche sulla città.
Pioggia e grandine, danni a Ponente.
Ora arriva il caldo africano
Primo fine settimana col caldo africano in Liguria, ma intanto il maltempo ha fatto registrare qualche danno.
Il 6 luglio una tempesta di pioggia e grandine ha investito Savona e il suo entroterra.
Il centro commerciale Il Gabbiano è stato allagato e un pezzo di soffitto è crollato su un negozio, proprio nel primo giorno dei saldi estivi.
In Val Bormida problemi per gi alberi caduti sulle strade e la grandine, sebbene non grossa come quella caduta a breve distanza, nelle Langhe, con danni pesanti provocati all’agricoltura.
Ora l’arrivo dell’anticiclone sul Mediterraneo provoca un rialzo delle temperature, soprattutto le minime.
Imputazione coatta per Delmastro, il Governo attacca la magistratura
Nuovi guai per il governo Meloni.
Il gip di Roma, respingendo la richiesta di archiviazione della Procura, ha disposto l’imputazione coatta per il sottosegretario alla Giustizia Andrea Delmastro, indagato per rivelazione del segreto d’ufficio sul caso Cospito.
«Sono fiducioso che la vicenda si concluderà positivamente», ha dichiarato Delmastro.
Ma in una nota firmata da «fonti di palazzo Chigi» il Governo attacca la magistratura: «È fuorilegge che si apprenda di essere indagati dai giornali, curiosamente dopo aver chiesto informazioni all’autorità giudiziaria.
È lecito domandarsi se una fascia della magistratura abbia deciso di svolgere un ruolo attivo di opposizione e aprire anzitempo la campagna elettorale per le europee».
Intanto è emerso che la ministra del Turismo Daniela Santanchè è indagata dal 5 ottobre scorso nell’inchiesta su Visibilia, il gruppo editoriale che aveva fondato.
Con lei sono indagate altre cinque persone.
«Non ho ricevuto nessun avviso di garanzia», ha detto Santanchè in Senato.
Il Movimento 5 Stelle ha annunciato una mozione di sfiducia.
Il testamento di Berlusconi: l’impero Fininvest ai figli maggiori Marina e Pier Silvio
È stato aperto il testamento di Silvio Berlusconi: 100 milioni alla compagna Fascina e al fratello Paolo, 30 milioni a Marcello Dell’Utri, ma soprattutto la spartizione della “disponibile” tra i primi due figli, Marina e Pier Silvio, che insieme diventano così gli azionisti di maggioranza del gruppo Fininvest col 53%, con gli altri tre figli al 47%.
Un patrimonio di 2 miliardi e 800 milioni, ai quali bisogna aggiungere i 700 milioni di patrimonio immobiliare e la liquidità.
«Grazie, tanto amore a tutti voi, il vostro papà», l’ultimo messaggio scritto ai figli nelle carte.
E sul lascito a Dell’Utri e Fascina scrive: «Per il bene che gli ho voluto e per quello che loro hanno voluto a me».
Incendio in una casa di riposo a Milano, 6 morti e 81 feriti
Sei morti e 81 feriti: è il bilancio di un incendio divampato in una casa di riposo a Milano nella notte tra il 6 e il 7 luglio.
Due delle vittime hanno perso la vita per le fiamme, le altre quattro sono finite intossicate dal fumo.
Il rogo è partito da un letto al primo piano e si è esteso al secondo.
La Procura ha aperto un’inchiesta per omicidio colposo plurimo.
La polizia scientifica e i pompieri sono al lavoro per capire le cause dell’incendio.
Il sindaco di Milano, Beppe Sala, è venuto a rendersi conto della situazione.
La Casa per coniugi, questo il nome della struttura, è di proprietà del Comune meneghino ma gestita dalla cooperativa Proges che ne controlla 300 in tutta Italia.
Mistero su Prigozhin, Lukashenko: «Non è più a Minsk ma in Russia»
Il presidente della Bielorussia, Alexander Lukashenko, ha detto che Yevgeny Prigozhin, il capo della Wagner che ha tentato di organizzare un’insurrezione armata in Russia, non è più a Minsk ma a San Pietroburgo o forse a Mosca.
Il segretario generale della Nato, Jens Stoltenberg, ha affermato che l’alleanza sta controllando da vicino il posto in cui si trova.
«Non abbiamo né la possibilità né la voglia di seguire i suoi movimenti», ha detto il portavoce del Cremlino.
Nei giorni scorsi è salita nuovamente la tensione sulla centrale nucleare di Zaporizhzhia, ancora al centro di un rimpallo tra Kiev e Mosca.
Una giornalista di Novaya Gazeta, Elena Milashina, è stata aggredita in Cecenia con percosse e una pistola puntata alla testa.
Israele attacca a Tel Aviv, morti 12 palestinesi.
Attentato a Tel Aviv, 8 feriti
Israele ha avviato il 3 luglio una nuova operazione militare a Jenin, in Cisgiordania, la più estesa degli ultimi vent’anni.
Nell’attacco sono stati uccisi 12 palestinesi, con oltre 100 feriti e 3mila profughi usciti dal campo.
«Un nuovo crimine di guerra», secondo il portavoce del presidente Abu Mazen.
Il 5 luglio un attentato a Tel Aviv ha ferito 8 persone, tre in modo grave: un palestinese di 23 anni si è scagliato sulla folla con un furgone e ha iniziato ad accoltellare i passanti.
Intanto l’esercito israeliano ha completato il ritiro da Jenin, annunciando però nuove operazioni in futuro.
Meta vara Threads per fare concorrenza a Twitter, 10 milioni di iscritti in sette ore
Meta, l’azienda proprietaria di Facebook e Instagram, ha varato Threads, una nuova applicazione che si pone come concorrente di Twitter.
Il social network, disponibile in oltre 100 Paesi ma al momento non in Europa, ha incassato 10 milioni di utenti nelle prime sette ore, secondo i dati diffusi da Mark Zuckerberg.
«È meglio essere attaccati da sconosciuti su Twitter che indugiare in una falsa felicità su piattaforme come Instagram che nascondono il dolore», ha scritto Elon Musk, proprietario di Twitter, commentando la novità.
Capodanno in coda, la Regione contro Autofiori: «La Liguria non può pagare i ritardi»
L’anno nuovo è iniziato coi vecchi problemi in Liguria, in particolare quelli causati dai lavori sulle autostrade.
Proprio nei giorni che hanno visto aumentare i pedaggi in tutta Italia per compensare l’inflazione, l’A10 ha vissuto due giorni di fuoco con 10 chilometri di coda tra Albenga e Finale.
La Regione, che aveva concordato di alleggerire i cantieri fino all‘8 gennaio per facilitare i viaggi nel periodo festivo, ha commentato con una nota: «Evidentemente non è stato abbastanza.
Comprendiamo le ragioni di Autofiori, ma consideriamo gravemente deficitaria la valutazione sull’impatto e riteniamo che la Liguria non possa farsi carico di rimediare ai ritardi».
Disagi per i lavori si sono registrati anche sull’A26 e sull’Aurelia.
Furgone si ribalta sulla A7, muore un giovane di 21 anni
Un giovane di 21 anni è morto il 3 gennaio in un incidente sull’autostrada A7 tra Isola del Cantone e Vignole Borbera, in direzione Milano.
Si chiamava Giovanni Gallori, veniva dalla Toscana e insieme ad altri quattro amici stava andando in montagna per trascorrere qualche giorno di vacanza sulla neve.
Il minivan con cui viaggiavano si è ribaltato.
La dinamica è ancora da capire, ma sembra che non ci fossero altri mezzi coinvolti.
Gli altri ragazzi sono rimasti gravemente feriti e sono stati portati agli ospedali di Genova, Torino e Novi Ligure.
Il tratto da Ronco Scrivia a Vignole Borbera è stato chiuso per far arrivare i soccorsi, che hanno avuto difficoltà per colpa del traffico bloccato: i vigili del fuoco di Genova sono rimasti in coda e quelli di Tortona hanno dovuto prendere l’autostrada contromano.
I cacciatori liguri: “I lupi uccidono i cani, vanno allontanati
«I lupi devono essere allontanati dagli uomini».
È la posizione dei cacciatori liguri che hanno presentato i dati sulle predazioni subite dai cani, 400 negli ultimi dieci anni di cui 150 solo da novembre 2022.
Presenti anche l’assessore regionale Alessandro Piana e il senatore Francesco Bruzzone, entrambi della Lega.
«Questo documento è basato sulle testimonianze raccolte dai padroni delle vittime», ha detto Andrea Campanile, presidente di Federcaccia.
Vittime che per il 55% sarebbero cani attaccati nelle battute di caccia o di addestramento.
Secondo Isabella Villa, anche se i numeri in Liguria non sono come nel Lazio e in Toscana, «ci sono situazioni allarmanti come a Sassello o a Bavari dove potrebbero esserci branchi stanziali di lupi».
Che fare dunque?
«Non vogliamo aprire la caccia al lupo – assicurano – ma servono soluzioni che arrivino dalla scienza e dalla politica».
Gli animalisti all’attacco: «Questi dati non hanno valore scientifico, il lupo uccide per sopravvivere, i cacciatori solo per divertirsi».
Uomo ferito dalla pistola di un deputato Fdi, Meloni chiede la sospensione
Un uomo è rimasto ferito a una gamba per il colpo sparato dalla pistola di un deputato di Fratelli d’Italia, Emanuele Pozzolo.
L’incidente, accaduto a una festa di Capodanno dove era presente anche il sottosegretario alla Giustizia Andrea Delmastro, è diventato un caso politico.
Tanto che la presidente del Consiglio Giorgia Meloni ha parlato di «responsabilità» ha annunciato d’aver chiesto la sospensione dal partito per Pozzolo.
Lui sostiene che il colpo sia partito per errore e che non sia stato lui a esploderlo, ma comunque è indagato per lesioni.
Dopo aver invocato in un primo momento l’immunità parlamentare, si è sottoposto al test per rilevare la polvere da sparo sulle mani e sui vestiti.
Il ferito, 31enne, è il genero di un uomo della scorta di Delmastro e ha presentato una querela contro Pozzolo, accusandolo di non dire la verità.
Capodanno, donna uccisa con un colpo di pistola durante i festeggiamenti
Una donna è morta a Napoli e un’altra è rimasta gravemente ferita a causa di proiettili vaganti nei festeggiamenti di Capodanno.
La vittima, Concetta Russo di 45 anni, è stata raggiunta alla testa mentre era in casa sua, ad Afragola.
A ucciderla è stato il nipote Gaetano Santariello, anche lui 45enne, che ha confessato in lacrime: «Pensavo che la pistola fosse scarica, non avrei mai sparato a mia zia».
È stato arrestato e messo in carcere per omicidio colposo e detenzione di arma rubata.
L’uomo, molto noto come imprenditore a Pantigliate in Lombardia, ha raccontato di averla comprata solo per festeggiare.
A Capodanno sono stati 274 i feriti, di cui 12 dovuti all’uso di armi da fuoco.
Commesse Anas, spunta il nome di Salvini.
Lui risponde: «Ora partono le querele»
Si allarga l’inchiesta sulle commesse di Anas in cui è indagato per corruzione e turbativa d’asta anche Denis Verdini insieme al figlio Tommaso e all’ex parlamentare Vito Bonsignore, ora imprenditore, che avrebbe contattato la società Inver per promuovere progetti di alcune opere infrastrutturali.
Tutti gli arrestati si sono avvalsi della facoltà di non rispondere.
In un’intercettazione del 2022 Denis Verdini commentava così le perquisizioni: «È sempre la stessa storia: c’è qualcosa di politico che vogliono trovare e che non c’è, ma che vogliono trovare perché uno è Verdini e in testa c’è Salvini».
Il nome del ministro dei Trasporti spunta anche in un’altra intercettazione in cui parla Pileri, socio di Tommaso Verdini.
Salvini, che ha come compagna la figlia di Verdini, si è difeso: «Essere coinvolto a sproposito in vicende di cui non so niente non è più tollerabile, da oggi iniziano a partire le querele».
Israele, attacco contro Hamas in Libano: tensione sempre più alta
Situazione sempre più tesa in Medio Oriente.
Il numero due di Hamas Saleh al-Arouri è stato ucciso il 3 gennaio in un attacco israeliano a Beirut, in Libano, nel palazzo che ospita l’ufficio dei miliziani.
Un fatto che ha fermato i negoziati per un accordo sugli ostaggi.
Intanto l’esercito di Israele si prepara a portare avanti la guerra per tutto il 2024, ma d’altra parte il ministro della Difesa Gallant immagina un futuro in cui «i palestinesi governeranno la Striscia di Gaza».
Strage in Iran nell’anniversario dell’uccisione del generale Soleimani, capo dei pasdaran e gran nemico di Israele: due esplosioni nel cimitero di Kerman hanno provocato 84 morti e centinaia di feriti.
L’Isis ha rivendicato l’attentato.
In Iraq un attacco con droni, probabilmente condotto dagli americani, ha eliminato due membri dei gruppi armati filo-iraniani.
Terremoto in Giappone, quasi 100 morti e migliaia di sfollati
Tre scosse di terremoto nei primi giorni di gennaio hanno causato almeno 92 morti e più di 200 dispersi nel centro del Giappone.
I primi eventi, di magnitudo 7,5 e 6,2 sulla scala Richter, sono stati i più forti e sono stati registrati sulla costa occidentale.
Si temeva l’arrivo di uno tsunami con onde alte 5 metri, poi l’allarme è rientrato.
Circa 33mila case sono rimaste senza corrente elettrica, nei paesi vicino all’epicentro sono andate distrutte.
Negli stessi giorni all’aeroporto di Tokyo c’è stato un incidente tra due aerei: quello della Japan Airlines ha scontrato quello della Guardia costiera e ha preso fuoco.
Tutti salvi i 367 passeggeri del primo, tutte morte le 5 persone a bordo dell’altro.
Si indaga sulle responsabilità.
Il gelo paralizza la Svezia, temperature a 43 gradi sotto zero
Se il 2023 sarà registrato come l’anno più caldo della storia, almeno da quando siamo in grado di registrare le temperature, il 2024 inizia all’insegna del gelo.
Il grande freddo che scende dall’Artico ha paralizzato la Svezia come non succedeva da 25 anni a questa parte.
Un migliaio di auto sono rimaste bloccate dalla neve per 24 ore sulle autostrade.
In Lapponia il termometro ha toccato i 43,6 gradi sotto zero.
Le tempeste e i venti di burrasca hanno costretto a chiudere le scuole in molte regioni della Scandinavia.
Un’autentica ondata invernale che investirà anche il resto dell’Europa nella prima metà di gennaio, spazzando via l’aria mite delle scorse settimane.
Scossone nel centrodestra in Liguria, veleni tra Toti e Vaccarezza
Terremoto politico in Regione Liguria: Angelo Vaccarezza ha annunciato le dimissioni da capogruppo della Lista Toti in consiglio.
«Sono stato messo fuorigioco dal mio partito – ha detto –.
Confermo la mia fiducia nel governatore ma non ho più la rappresentanza».
Dura la reazione di Toti, che non ne sapeva niente: «Sono un po’ deluso e perplesso.
La politica è come il calcio, cercare il protagonismo in campo molte volte non aiuta la squadra».
E ancora: «Dice che ho cattivi consiglieri?
I peggiori consigli me li ha dati lui».
Vaccarezza ha replicato in un video: «Gli voglio bene lo stesso, ma quello che ha detto è ingeneroso».
Ora si vocifera di un suo passaggio a Forza Italia.
Intanto nel campo progressista si è già aperto il dibattito sulle candidature per le elezioni regionali del 2025.
L’ex ministro Andrea Orlando ha dato la sua disponibilità, ma anche il sindaco di Bogliasco e deputato Luca Pastorino.
Violenza sessuale su una ragazza, due pallanuotisti indagati
Avrebbero commesso una violenza di gruppo su una ragazza dopo una serata in discoteca: per questo due giovani di 22 e 24 anni, studenti universitari e pallanuotisti, sono indagati dalla Procura di Genova.
I fatti risalgono al 2022.
Secondo la ricostruzione della magistratura e della squadra mobile, i giovani avrebbero fatto ubriacare la ragazza e poi l’avrebbero invitata a casa di uno dei due.
Lì la vittima avrebbe subito le violenze, riprese anche coi cellulari.
Loro hanno sempre detto che lei era d’accordio.
A loro carico c’è anche l’accusa di aver diffuso alcuni video di rapporti sessuali con donne, in quel caso consenzienti.
Gli investigatori le stanno convocando per poterle identificare.
Genova riscopre il suo Medioevo, presentato il programma di Ianua
Un anno intero di conferenze, spettacoli ed eventi che culmineranno tra l‘11 e il 13 ottobre con aperture straordinarie e visite guidate nei luoghi di maggiore pregio, sul modello dei Rolli Days.
A Genova è stato presentato il programma di Ianua, un progetto culturale che porterà tutti a riscoprire l’immenso tesoro giunto fino a noi dal Medioevo, periodo fondante della storia della città.
«Una storia ancora viva, ma non abbastanza conosciuta – commenta Antonio Musarra, professore dell’università La Sapienza di Roma e curatore scientifico dell’iniziativa –.
L’obiettivo è risvegliare le coscienze dei genovesi».
Si inizia presto, il 19 e 20 gennaio, con un convegno a Palazzo Ducale tenuto da studiosi di fama internazionale, tra cui Alessandro Barbero.
Saluti fascisti alla commemorazione della strage di Acca Larentia, indaga la Procura
Saluti fascisti, manifesti neri per i «camerati caduti» e urla «presente».
I fatti avvenuti il 7 gennaio alla commemorazione della strage di Acca Larentia a Roma, fuori dalla cerimonia istituzionale, hanno generato un nuovo caso politico.
Un impiccio che arriva nel mezzo delle tensioni interne alla maggioranza sulle candidature per le elezioni regionali.
La Procura della capitale ha aperto un’inchiesta con una dozzina di indagati per apologia di fascismo, a seguito dell’informativa depositata dalla Digos che aveva identificato un centinaio di persone.
«Sciogliere i gruppi neofascisti», insistono dal Pd.
Il ministro dell’Interno Piantedosi esprime indignazione ma aggiunge: «Vietare sarebbe controproducente».
Il presidente del Senato La Russa chiede alla Cassazione di fare chiarezza sul saluto romano, il leader del Ppe Manfred Weber commenta: «In Europa non c’è spazio per i saluti fascisti».
Tragedia in Trentino: uccide la compagna a coltellate e si toglie la vita
Ha ucciso la compagna, madre dei suoi tre bambini, poi si è impiccato per togliersi la vita.
La tragedia si è consumata in un piccolo paese della Val di Fiemme, in Trentino.
I due rattellavano di continuo e ormai vivevano separati.
L’uomo, Igor Moser di 46 anni, l’ha raggiunta in casa e le ha inferto una coltellata alla gola: lei, Ester Palmieri di 38 anni, è morta dissanguata per il taglio della carotide.
Il compagno ha preso la macchina, è tornato nel suo casolare e si è suicidato.
A scoprire cos’era successo i genitori della donna, allarmati dal fatto che non era andata a prendere i figli a scuola: l’hanno trovata in una pozza di sangue quando non c’era più niente da fare.
Caso pandori, Chiara Ferragni ora è indagata per truffa aggravata
Nuovi guai per Chiara Ferragni, l’influencer già travolta dalla bufera dei pandori Pink Christmas della Balocco, la cui vendita non serviva a finanziare la ricerca.
Dopo la sanzione da un milione dell’Agcom per le sue società – e le gravi ricadute mediatiche – ora è indagata per truffa aggravata dalla Procura di Milano, e con lei anche Alessandra Balocco, amministratrice delegata dell’azienda dolciaria.
«Sono serena, ho sempre agito in buona fede e mi fido totalmente della magistratura», ha commentato Ferragni, che intanto ha donato un milione per davvero all’ospedale Regina Margherita di Torino.
Dopo questo caso l’Autorità delle comunicazioni ha varato nuove regole sui social network: gli influencer dovranno aggiungere una scritta che chiarisca la natura pubblicitaria dei contenuti.
Stati Uniti e Gran Bretagna attaccano nel Mar Rosso, Israele a processo per genocidio
Gli Stati Uniti e la Gran Bretagna hanno avviato attacchi contro le postazioni di Houthi in Yemen dopo che i miliziani sostenuti dall’Iran hanno preso di mira le navi mercantili nel Mar Rosso.
Per rappresaglia l’Iran ha sequestrato una petroliera nel Golfo d’Oman.
Hamas ha minacciato «conseguenze», Erdogan parla di un uso sproporzionato della forza.
La Nato invece le giustifica come «azioni di difesa per salvaguardare la libertà di navigazione in una delle vie d’acqua più importanti al mondo».
Intanto è iniziato alla Corte internazionale di Giustizia dell’Aja il processo contro Israele per genocidio, in seguito all’istanza presentata dal Sudafrica per gli attacchi a Gaza.
«Non siamo noi a commettere un genocidio, ma Hamas – la replica del presidente Netanyahu –.
Continueremo la nostra guerra di difesa, la sua legittimità non è in discussione».
L’Ecuador in balia dei narcos, il presidente Noboa dichiara l’emergenza
L’Ecuador sotto attacco delle bande di narcos: un’ondata di violenze senza precedenti ha investito il Paese dopo l’evasione di Adolfo Macías, detto Fito, il capo dei Los Chineros.
Il governo ha mandato i mezzi militari per le strade e i gruppi criminali hanno risposto con rivolte nelle prigioni, incendi, omicidi e sequestri.
Il presidente Daniel Noboa ha dichiarato lo stato d’emergenza e il conflitto armato interno: «I terroristi saranno trattati da terroristi», ha avvertito respingendo la possibilità di negoziare.
Si parla di 13 morti, decine di feriti, centinaia di arresti.
Nelle prossime settimane gli Stati Uniti manderanno funzionari e componenti dell’esercito a dare una mano.
Copernicus conferma: il 2023 è stato l’anno più caldo dal 1850
La conferma arriva da Copernicus, il programma di osservazione della Terra dell’Agenzia spaziale europea e della Commissione europea: il 2023 è l’anno più caldo mai registrato dal 1850.
La temperatura media globale è aumentata di 1,48 gradi dal livello preindustriale della seconda metà dell’Ottocento.
Quasi la metà dei giorni hanno registrato un’anomalia più alta di 1,5 gradi, e due giorni di novembre, per la prima volta, sono stati più caldi di oltre 2 gradi.
Carlo Buontempo, direttore di Copernicus, ha invitato a «decarbonizzare rapidamente la nostra economia».
Per il portavoce del segretario generale dell’Onu, Stephane Dujarric, questo è «solo un assaggio di un futuro catastrofico».
