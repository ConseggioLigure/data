A12, pullman a fuoco in galleria: traffico nel caos.
La Procura indaga
Un pullman carico di turisti ha preso fuoco il 9 luglio nella galleria Monte Giugo sull’autostrada A12, nel tratto tra Recco e Nervi in direzione Genova.
All’ospedale 37 persone, la maggior parte intossicate dal fumo, tra cui anche un bambino e una donna incinta.
Il più grave l’autista, l’ultimo a scendere dal mezzo per salvare tutti i passeggeri, finito al San Martino in camera iperbarica, ma le sue condizioni sono in costante miglioramento.
La galleria è rimasta chiusa e per tutta la settimana sono stati pesantissimi i disagi per il traffico, convogliato su una sola corsia.
Nella sera del 12 luglio la Procura, che ha aperto un’indagine per lesioni e incendio colposi, ha deciso di sequestrare la galleria per accertarsi che non ci fossero danni strutturali.
Il giorno seguente, dopo l’ispezione fatta dagli ingegneri nominati dalla magistratura, è arrivato il via libera per riprendere i lavori e riaprire la galleria così da scongiurare un weekend nero sul fronte dei trasporti.
Cade dallo scooter in Sopraelevata, muore a 42 anni
Un uomo di 42 anni, Enrico Gambino, è morto l‘11 luglio sulla Sopraelevata di Genova.
Procedeva col suo scooter verso ponente quando, forse a causa di un malore, ha perso autonomamente il controllo ed è caduto a terra.
Le sue condizioni erano già gravissime ed è deceduto in ospedale poco dopo.
Gambino abitava a Sestri Ponente, era sposato da dieci anni e aveva due bambini di cinque e otto anni.
I vigili della sezione infortunistica hanno eseguito i rilievi dopo l’incidente e la Procura ha disposto l’autopsia.
Tra gli elementi al vaglio ci sono anche le telecamere di sorveglianza, che potrebbero dare più informazioni sulla dinamica dei fatti.
Alga tossica, nuova allerta a Genova e nel Levante
Torna in Liguria l’allerta per l’alga tossica, come si definisce l’Ostreopsis Ovata, una specie tipica dei climi tropicali che negli ultimi anni si trova anche sulle coste del Mediterraneo.
I campionamenti di Arpal hanno registrato una fioritura abbondante nella fascia tra Sampierdarena e Sestri Levante.
Come si legge nel provvedimento del Comune di Genova, «in alcuni casi possono esserci effetti momentanei e reversibili sulle persone, provocati dal contatto e dall’inalazione dell’aerosol marino, che possono interessare le prime vie respiratorie».
Come ha chiarito l’Asl, la tossina non è mortale ma si consiglia di avere cautela con bambini, anziani e soggetti deboli come chi soffre d’asma.
La Russa, il caso del figlio scuote il governo.
Meloni: «Solidarietà con la ragazza»
Il caso La Russa agita il governo italiano.
Il figlio del presidente del Senato è accusato di violenza sessuale su una ragazza di 22 anni dopo una notte in discoteca tra il 17 e il 18 maggio.
Una sua amica le aveva detto che era stata drogata — e le analisi hanno confermato la positività alla cocaina e ai cannabinoidi — ma secondo l’avvocato del giovane il rapporto era consenziente.
La Russa in una nota ha difeso suo figlio: «Sono sicuro che non abbia fatto nulla di penalmente rilevante».
E ha espresso molti dubbi su una «denuncia presentata dopo 40 giorni», aggiungendo che la ragazza «sembrava assolutamente tranquilla».
«Da madre comprendo la sofferenza del presidente del Senato, anche se non sarei intervenuta — ha detto la presidente del Consiglio Giorgia Meloni a margine del vertice della Nato a Vilnius —.
Tendo a solidarizzare per natura con una ragazza che denuncia e non mi pongo il problema dei tempi.
Poi bisognerà andare nel merito e spero che la politica ne resti fuori».
Una vicenda che si consuma nel mezzo della riforma della giustizia e delle tensioni con la magistratura nate anche dai casi Delmastro e Santanchè.
Arriva la carta per aiutare a fare la spesa, dal 18 luglio alle Poste
Il governo vara una carta contro i rincari della spesa per aiutare chi ha difficoltà economiche.
L’iniziativa, ha detto Meloni, interessa soprattutto un milione e 300mila famiglie che faticano ad acquistare i generi di prima necessità.
L’investimento è di 500 milioni.
La carta si trova dal 18 luglio negli uffici postali, dev’essere attivata entro il 15 settembre e possono richiederla le famiglie composte almeno da tre persone — con priorità per chi ha figli minori di 14 anni — con un reddito massimo di 15mila euro, ma non si può sommare al reddito di cittadinanza o qualsiasi altra misura di sostegno.
All’interno sono caricati 382,50 euro e consente di acquistare alimentari, ma non alcolici o medicinali.
«Non basta nemmeno per un caffè al giorno, è uno schiaffo alla dignità», la critica della Cgil.
Ondata di caldo africano sull’Italia, temperature fino a 48 gradi
Non molla la presa l’ondata di calore che porterà in Italia temperature che potrebbero essere senza uguali nella storia: 43 gradi a Roma e fino a 48 nell’entroterra della Sardegna.
Molte città sono contrassegnate dal bollino rosso del ministero della Salute che significa «condizioni d’emergenza con possibili effetti negativi sulle persone sane e attive e non solo su anziani e bambini».
Secondo le previsioni, l’anticiclone africano che porta l’alta pressione e temperature anche di 12 gradi sopra la media sarà protagonista per tutta la settimana.
Il massimo rischio per la combinazione tra caldo torrido e umidità elevata sarà nella Pianura Padana.
Scontro Zelensky-Nato sull’adesione, via libera dalla Turchia per la Svezia
Il presidente dell’Ucraina Volodymyr Zelensky, prima di arrivare al vertice della Nato a Vilnius, ha definito «assurdo» che non ci fosse un programma per l’entrata del suo Paese nell’Alleanza.
«L’invito sarà esteso a Kiev quando ci saranno le condizioni», ha risposto il segretario generale Stoltenberg.
Il via libera arriverà una volta finita la guerra.
Il G7 però mette in campo un sistema di protezione e garanzie per Kiev.
Intanto è arrivato il sì di Erdogan all’adesione della Svezia, e Stoccolma sosterrà la Turchia per l’ingresso nell’Unione Europea.
«Siamo tornati agli schemi della Guerra Fredda — ha commentato il ministro russo degli Esteri Lavrov —.
Mosca risponderà alle minacce al meglio delle sue possibilità».
Morto a 94 anni lo scrittore ceco Milan Kundera
È morto a Parigi all’età di 94 anni lo scrittore Milan Kundera.
Era malato da molto tempo.
Nato in Repubblica Ceca, era noto come autore de L’insostenibile leggerezza dell’essere, libro di grande successo uscito in Francia nel 1984 sulle avventure di quattro artisti e intellettuali nella Cecoslovacchia del ‘68, diventato poi un film di Philippe Kaufman e Jean-Claude Carrière.
Più volte candidato al premio Nobel, le sue opere sono state proibite in Cecoslovacchia in seguito alla Primavera di Praga.
A Hollywood attori e sceneggiatori in sciopero, si fermano le produzioni
A Hollywood si è verificato il più grande sciopero degli attori cinematografici e televisivi degli ultimi quarant’anni.
Il loro sindacato, che rappresenta 160mila iscritti, ha proclamato la protesta una volta fallito il tentativo di un accordo in extremis su un aumento degli stipendi, una nuova definizione dei diritti di immagine e garanzie sull’uso dell’intelligenza artificiale.
Con loro hanno incrociato le braccia anche gli sceneggiatori, per la prima volta da 63 anni.
Le produzioni si sono fermate.
I manifestanti hanno tenuto presidi davanti ai principali studi di produzione come Netflix e Amazon.
Incendio all’ospedale San Martino, 63 pazienti trasferiti.
Inchiesta della Procura
Un incendio è scoppiato nella nottata tra il 18 e il 19 luglio all’ospedale San Martino di Genova.
Le fiamme sono partite dalla sala dei gruppi di continuità elettrica al terzo piano del Monoblocco lato levante e il fumo ha invaso i reparti di terapie intensive e di rianimazione anche al secondo, quarto e quinto piano.
Complessivamente è stato necessario trasferire 63 pazienti.
Nessuno è rimasto ferito o intossicato.
I vigili del fuoco sono intervenuti per spegnere il fuoco e mettere in sicurezza i pacchi batterie.
Nell’arco di un giorno la maggior parte dei reparti sono stati ripristinati, eccetto quello lambito dal fuoco che ha bisogno di una bonifica più lunga.
La Procura ha aperto un’inchiesta per incendio colposo e ha sequestrato i gruppi di continuità.
Il direttore generale del policlinico, Marco Damonte Prioli, ha fatto sapere che le apparecchiature erano in regola con le manutenzioni programmate: «È stato un incidente impossibile da prevedere», ha detto.
Falsi report sui controlli alle autostrade, chiesto il giudizio per 47 indagati
La Procura di Genova ha chiesto il rinvio a giudizio per 47 persone indagate nell’inchiesta relativa ai falsi report sulle autostrade in Liguria, un filone giudiziario, nato dopo il disastro di ponte Morandi, che era scaturito anche dal crollo della galleria Berté dell’A26.
Per 12 di loro la Procura ha proposto il patteggiamento.
Le accuse, a vario titolo, sono di falso, frode, attentato alla sicurezza dei trasporti, crollo colposo.
Tra gli indagati c’è l’ex amministratore delegato di Aspi Giovanni Castellucci.
Secondo la Guardia di finanza i tecnici di Spea ammorbidivano i report sulle condizioni dei ponti per evitare di fare i lavori.
Era stato scoperto anche che le barriere antirumore di alcuni tratti autostradali erano difettose e si erano staccate mettendo in pericolo gli autisti.
Anche per le gallerie i controlli non si facevano a regola d’arte, secondo la Procura.
Nei prossimi giorni sarà fissata l’udienza preliminare.
Bambino di due anni azzannato da un cane, grave al Gaslini
Un bambino di due anni è stato azzannato al volto da un cane di razza pitbull ed è finito in gravi condizioni all’ospedale Gaslini di Genova.
È successo il 18 luglio a Vallecrosia, nella Riviera di Ponente.
Da quanto è emerso, il bimbo si trovava in casa con sua madre e l’animale quando il padrone è entrato dalla porta: il piccolo gli è corso incontro e il cane lo ha attaccato.
I medici del Gaslini l’hanno sottoposto a un intervento di quattro ore per ricomporgli il naso e la mandibola e per salvargli l’occhio che pure è stato danneggiato dal morso.
Le sue condizioni sono in miglioramento.
Il padrone, il compagno della madre del bambino, è indagato per lesione personale colposa e i carabinieri stanno indagando su come era tenuto il cane.
In Liguria è stata la seconda aggressione in pochi giorni: una donna di 34 anni, ancora a Vallecrosia, era stata morsa dal suo pitbull al braccio e al torace
Patrick Zaki è libero, in agosto il matrimonio in Egitto
Patrick Zaki, l’attivista egiziano laureatosi all’università di Bologna e incarcerato nel 2020, è completamente libero.
Dopo la condanna a tre anni nel processo a suo carico a Mansura, il presidente al-Sisi gli ha concesso la grazia.
Sabato l’arrivo in Italia, ma non ci rimarrà molto perché in agosto tornerà in Egitto per sposarsi con la sua fidanzata Reny Iskander.
«Nessun baratto con la vicenda Regeni – ha detto il ministro degli Esteri Tajani –.
Continueremo a chiedere luce piena su quel caso.
Con la nostra politica abbiamo dato un contributo decisivo».
La presidente del Consiglio Giorgia Meloni si è rallegrata: «Gli auguro di cuore una vita di serenità e successi».
Morto il giornalista Andrea Purgatori, la Procura indaga sulle cure ospedaliere
L’Italia piange Andrea Purgatori, giornalista d’inchiesta morto improvvisamente a Roma all’età di 70 anni per una grave forma di cancro.
Per anni aveva lavorato su casi come la strage di Ustica, gli omicidi di mafia e di terrorismo nazionale e internazionale, quello di Aldo Moro, gli anni di piombo e la sparizione di Emanuela Orlandi.
Sulla sua morte la Procura di Roma ha aperto un’inchiesta per omicidio colposo in seguito alla denuncia della famiglia per presunte cure sbagliate in ospedale.
Due persone sono state iscritte nel registro degli indagati.
In questi giorni si farà l’autopsia, intanto i carabinieri hanno acquisito le cartelle cliniche.
Temporali e grandine al Nord, poi un’altra settimana di caldo africano
Temporali e grandine al Nord dopo l’ondata di caldo africano che ha fatto patire tutta l’Italia con temperature di oltre 35 gradi (addirittura 47 gradi in alcune località) e l’alta umidità che rende ancora peggiore il disagio.
In Lombardia nubifragi, grandine e una tromba d’aria che ha creato grande spavento ma senza fare grossi danni.
Il weekend porta ancora maltempo e un po’ di fresco, ma gli esperti avvertono che l’anticiclone rimonterà fino alla fine di luglio su tutto il Paese.
E il 2022, l’anno più caldo nella storia italiana, potrebbe già perdere il primato.
Anche l’Onu ha messo in guardia: «Le ondate di caldo saranno sempre più intense».
Guerra in Ucraina, saltato l’accordo sul grano
Il presidente russo Vladimir Putin ha messo fine all’accordio sul grano ucraino ottenuto un anno fa con la mediazione della Turchia.
Allarme nel mondo per le conseguenze umanitarie col blocco delle navi cariche.
L’Unione Europea, la Nato e gli Stati Uniti hanno condannato la decisione: «Milioni di persone ne pagheranno il prezzo».
Kiev ha denunciato bombardamenti russi che avrebbero distrutto 60mila tonnellate di grano.
Il Vaticano ha inviato il cardinale Zuppi a Washington.
Intanto, sul fronte interno, la magistratura ha chiesto vent’anni di reclusione per l’oppositore Aleksej Naval’nyj che, prima di entrare in tribunale, ha definito la guerra in Ucraina «la più stupida e insensata di questo secolo».
La sentenza è attesa per il 4 agosto.
Elezioni in Gran Bretagna, sconfitta per i conservatori «ma meglio del previsto»
Disfatta politica per i conservatori al governo in Gran Bretagna, dove si sono tenute le elezioni suppletive in tre collegi.
Il seggio lasciato libero da Boris Johnson, ex premier dimissionario, è stato mantenuto, ma gli altri due hanno visto ribaltarsi le maggioranze ai danni del partito del primo ministro Rishi Shunak.
Ma secondo i commenti è andata meglio delle aspettative, visto che le previsioni della vigilia davano tutti i collegi ai laburisti.
A Selby l’opposizione ha recuperato oltre 20mila voti sul 2019 e a Sommerton ha vinto la candidata dei liberaldemocratici, terza forza del Regno.
Morto Tony Bennet, l’ultimo crooner americano
È morto a 96 anni Tony Bennet, leggendario cantante americano, considerato l’ultimo grande crooner.
Nella sua lunga carriera ha vinto 20 Grammy Awards e ha lavorato insieme a Lady Gaga, Aretha Franklin e Frank Sinatra.
Da sette anni soffriva di morbo di Alzheimer, come aveva dichiarato sua moglie Susan.
Nonostante questo, aveva continuato a esibirsi e registrare fino agli ultimi tempi.
L’assassinio di Mohamed, ucciso e fatto a pezzi perché voleva cambiare lavoro
Ucciso perché voleva lavorare per la concorrenza e guadagnare di più per lui e la sua famiglia.
È morto così Mahmoud Sayed Mohamed Abdalla, il giovane egiziano 19enne trovato in mare senza mani e senza testa lo scorso 25 luglio.
I due fermati dai carabinieri sono Abdelwahab Ahmed Gamal Kamel, detto Tito, uno dei titolari di Aly’s Barber Shop, la barberia dove la vittima aveva lavorato a Sestri Ponente, e Mohamed Ali Abdelghani Ali, detto Bob, fratello dell’altro titolare.
Domenica mattina Abdalla arrivava da Pegli perché lì aveva iniziato a lavorare per il salone di un altro egiziano.
Quello stesso giorno i suoi assassini, che volevano fargliela pagare e non potevano accettare che gli sottraesse clientela, avevano comprato un coltello da cucina e una mannaia.
Poi l’incontro in un appartamento di via Vado, dove dormivano tutti i dipendenti del negozio, e la lite finita nel sangue: tre colpi, al cuore, allo stomaco e al fegato.
Il cadavere è stato messo in una valigia e portato su un taxi fino a Chiavari.
Sulla spiaggia, col buio, lo hanno mutilato, forse per rendere più difficile l’identificazione, e lo hanno buttato in mare. Bob e Tito restano in carcere, l’attività è stata sequestrata.
Bob e Tito restano in carcere, l’attività è stata sequestrata.
La testa di Mohamed non si trova ancora.
Luca Delfino nella Rems, a Pra’ si vive nella paura
È arrivato nella Rems Villa Caterina sulle alture di Pra’ Luca Delfino, uscito di prigione dopo la condanna a 16 anni per l’omicidio di Antonella Multari.
Nella struttura per gli autori di reato con malattie di mente dovrà passare sei anni e mezzo.
Nei primi giorni, come ha detto il direttore della Rems Paolo Rossi, starà da solo nella sua stanza senza partecipare a nessuna attività.
Ma nella delegazione ponentina è montata la protesta dei residenti che vivono nella paura per le continue evasioni e chiedono di trasferire la Rems.
Secondo il direttore non c’è pericolo di fuga: tutte le misure di sicurezza – ha garantito – sono state rinforzate il più possibile e l’attenzione è massima.
Sampdoria, Lanna resta presidente e Ferrero perde il ricorso
Il 3 agosto l’assemblea degli azionisti della Sampdoria ha rinnovato il Consiglio d’amministrazione: il presidente rimane Marco Lanna, l’unico confermato della vecchia gestione.
Fuori Bosco, che però sarà sempre direttore operativo.
Come espressione della nuova proprietà entrano l’imprenditore Matteo Manfredi e il commercialista Raffaele Fiorella.
Intanto il giudice Paolo Gibelli del tribunale di Genova ha rigettato il ricorso presentato dalla società di Ferrero contro l’acquisizione del club.
E nel prossimo campionato non ci sarà la seconda penalizzazione per gli stipendi versati dopo il dovuto, ma solo i due punti per i ritardi sui pagamenti Irpef e i contributi Inps
Iniziano i tagli al reddito di cittadinanza, tensioni e proteste
Tensioni sul reddito di cittadinanza, da agosto in poi sospeso a migliaia di persone con un sms inviato dall’Inps.
Con le nuove regole del Governo il sostegno va solo a chi ha almeno 60 anni oppure un minore o un disabile a carico.
Alla fine a perderlo sarà mezzo milione di italiani.
Molte proteste, soprattutto nel Mezzogiorno, e assalti agli uffici dei servizi sociali dei Comuni da parte delle famiglie escluse dalla misura.
Nel Parlermitano un uomo di 60 anni rimasto senza reddito ha minacciato di dare fuoco all’ufficio del sindaco.
«Il Governo venga a riferire il prima possibile», ha detto la segretaria del Pd Elly Schlein.
Per Giuseppe Conte, presidente del Movimento 5 Stelle, è un «disastro annunciato».
«Faccio del mio meglio», la risposta della presidente del Consiglio Giorgia Meloni in un’intervista a Fox.
Come certificato dall’Inps, il reddito di cittadinanza è costato 31 miliardi e mezzo dall’inizio.
Le truffe sono costate mezzo miliardo al fisco, secondo i dati della Guardia di finanza.
Dossieraggio abusivo nell’Antimafia, indaga la Procura di Perugia
La Procura di Perugia ha aperto un’inchiesta per un’attività di dossieraggio abusivo nella Direzione nazionale antimafia ai danni di politici e altri personaggi esposti.
Tutto è partito da una denuncia del ministro della Difesa Guido Crosetto che ha parlato di un «tentativo di condizionare la composizione del nuovo governo con l’acquisizione illecita e la diffusione strumentale di notizie false per attaccarmi, un fatto gravissimo».
Al centro ci sarebbe un maresciallo della Guardia di finanza che avrebbe scaricato documenti riservati senza autorizzazione, documenti che riguardavano le segnalazioni di operazioni bancarie sospette e che in alcuni casi sono finiti sui giornali prima che nelle Procure.
Un caso che scuote la politica, Matteo Renzi parla già di Killeropoli.
Arriva l’assicurazione obbligatoria per i monopattini elettrici
Per i monopattini elettrici sarà necessaria l’assicurazione per circolare in strada, come per gli altri veicoli a motore.
È scritto nello schema di decreto legislativo, approvato dal Consiglio dei ministri, che recepisce una direttiva europea con l’obbligo di copertura per i veicoli elettrici leggeri.
Ci saranno deroghe per i mezzi ritirati dalla circolazione e si potrà sospendere l’assicurazione di propria volontà.
Un’altra novità in tema di trasporti è il taxi gratis all’uscita delle discoteche per tornare a casa, in modo da evitare che i giovani ubriachi si mettano alla guida.
Si tratta di un progetto sperimentale che al momento riguarda sei locali in tutta Italia fino a metà settembre
Stati Uniti, Trump incriminato per l’assalto a Capitol Hill, si dichiara «non colpevole»
L’ex presidente degli Stati Uniti Donald Trump è stato incriminato per l’assalto a Capitol Hill del 6 gennaio 2021.
Secondo il procuratore speciale Jack Smith le sue bugie avrebbero incoraggiato l’attacco per sovvertire l’esito delle elezioni.
Trump, dopo un’udienza durata meno di mezz’ora, si è dichiarato per la terza volta «non colpevole» e ha aggiunto: «Contro di me è in atto una persecuzione portata avanti da un avversario politico».
Il rischio è che possa finire nuovamente in tribunale nel mezzo della campagna elettorale.
Secondo gli ultimi sondaggi la maggior parte dei repubblicani stanno ancora dalla sua parte: per il 69% la vittoria di Biden non è stata legittima.
Guerra in Ucraina, attacchi con droni contro le navi russe in Crimea
Attacco dell’Ucraina con droni contro le navi russe nel porto di Novorossijsk, in Crimea, all’alba del 4 agosto.
Kiev afferma di aver messo fuori uso una nave militare, Mosca sostiene di avere sventato l’attacco e abbattuto i droni.
Nei giorni scorsi i russi, secondo l’Ucraina, avrebbero distrutto 40mila tonnellate di grano sul Danubio.
In allerta la Romania: «No possiamo accettare gli attacchi vicino al confine».
Il Cremlino aveva dichiarato inoltre di avere abbattuto sette droni ucraini vicino a Mosca.
Papa Francesco a Lisbona con 500mila giovani da tutto il mondo
Papa Francesco è volato a Lisbona per la Giornata mondiale della Gioventù dove 500mila persone arrivate da 150 Paesi lo hanno festeggiato all’arrivo con canti e balli.
Il pontefice ha lanciato nuovi appelli per la pace e ha invocato di nuovo l’impegno dell’Europa.
Nell’occasione Bergoglio ha incontrato anche alcune vittime di violenze sessuale commesse dal clero portoghese.
Ai vescovi e ai preti aveva sottolineato la «delusione» e la «rabbia» che «alcuni hanno contro la Chiesa, talvolta per la nostra cattiva testimonianza e per gli scandali che ne hanno deturpato il volto».
Il 6 agosto la messa al Parque Tejo per chiudere la manifestazione.
Due euro per un piatto vuoto in osteria, in Liguria scoppia la polemica dell’estate
Liguria protagonista dell’estate con la polemica sullo scontrino di un’osteria di Finale Ligure pubblicato dalla giornalista Selvaggia Lucarelli.
A destare scalpore un piattino fatto pagare 2 euro per far assaggiare a una bambina delle trofie al pesto messe a 18 euro.
La titolare Ida Germano si è difesa: «Di piatti aggiuntivi ne ho portati quattro, voglio che i clienti sappiano che per noi è un lavoro in più, ho 76 anni e sono fiera di quello che faccio».
Sul locale è piovuta una marea di recensioni negative, offese e perfino minacce di morte: «Valuterò se fare azioni legali contro Lucarelli – ha commentato Germano – ma ho ricevuto anche molta solidarietà, mi hanno chiamato dalla Germania e dalla Svizzera».
Intanto Genova si conferma la città con l’inflazione più alta d’Italia: +8,2%, cioè 1.787 euro di spesa in più per una famiglia media.
Secondo l’analisi di Assoutenti, Genova è anche in cima alla lista per gli alberghi più cari: +31% a luglio.
Giovane pestato fuori da una discoteca, la scena va in diretta Facebook
Riempito di botte dopo una discussione perché aveva preso una strada contromano vicino a una discoteca tra Alassio e Albenga: è successo a un giovane marocchino di 30 anni.
La scena è stata ripresa in diretta Facebook dal cellulare della vittima, rimasto acceso in macchina durante la violenza.
«Mi dai il permesso di ammazzarlo?», «Ora che sei bloccato sei nelle nostre mani», «Molla il coltello o ti sgozzo», sono alcune delle frasi che si sentono.
Alle cinque del mattino alcuni passanti l’hanno trovato esanime, con l’auto ammaccata e i vetri spaccati, e hanno chiamato i soccorsi.
Il giovane è ancora in gravi condizioni all’ospedale Santa Corona di Pietra Ligure.
Sul fatto indagano i carabinieri che hanno acquisito il video per arrivare ai responsabili, inquadrati per qualche secondo.
Genoa primo nella storia per abbonamenti in città, battuta la Sampdoria dello scudetto
Il Genoa ha annunciato di aver venduto oltre 26mila abbonamenti per il prossimo campionato.
Alla fine sarà il numero più alto mai registrato in città dopo i 25.186 della Sampdoria per la stagione ‘91-‘92, quella successiva alla vittoria dello scudetto.
Il traguardo è stato festeggiato al Porto Antico coi tifosi e la partecipazione di otto giocatori rossoblù.
«Vogliamo ottenere la salvezza e ci stiamo lavorando – ha detto il capitano Mattia Bani –.
Il pubblico ci darà una grande mano, poi noi dovremo fare la nostra parte».
La campagna resterà aperta almeno fino al 19 agosto, prima della partita con la Fiorentina a Marassi, ma è probabile che la società la prolunghi fino al secondo turno casalingo, fissato al 16 settembre col Napoli.
Il Governo tassa gli extraprofitti delle banche, Meloni: «Sono ingiusti»
Una tassa sugli extraprofitti delle banche del 2022 e 2023: è la misura a sorpresa del governo Meloni per finanziare il taglio delle tasse e del cuneo fiscale nel 2024.
Secondo le prime stime varrà almeno 2 miliardi.
Tonfo in Borsa con 27 miliardi bruciati in un giorno in seguito al provvedimento.
«È una tassa su un margine ingiusto – ha detto la presidente del Consiglio –.
Queste risorse serviranno a finanziare le misure di sostegno per famiglie e imprese».
Gli istituti, colti alla sprovvista, lavorano col Governo per aggiustamenti in fase di conversione in legge.
Tra le altre novità approvate dal governo che hanno fatto discutere, quelle contro i rincari dei voli, la possibilità di dare più licenze di taxi, la cancellazione del tetto per gli stipendi dei tecnici da assumere per realizzare il ponte sullo Stretto.
Suicida il presidente di Visibilia Editore, la società fondata dalla ministra Santanchè
Luca Giuseppe Reale Ruffino, presidente della società Visibilia Editore fondata dalla ministra Daniela Santanchè, si è ucciso con un colpo di pistola nella notte tra il 6 e il 7 luglio.
Uno dei suoi figli, poiché non lo sentiva da qualche ora, è andato a casa sua a Milano e lo ha trovato morto.
L’azienda ha subito un crollo in Borsa perdendo il 30%.
La prima ipotesi era quella di una brutta malattia tenuta nascosta dall’imprenditore, ma l’autopsia ha escluso patologie gravi.
Nessuna depressione diagnosticata, anche se negli ultimi giorni sembrava un po’ giù di morale.
La Procura ha aperto un’indagine per istigazione al suicidio, un atto dovuto per poter indagare.
Addio a Michela Murgia, scrittrice e attivista dei diritti civili
È morta a 51 anni la scrittrice Michela Murgia.
Da tempo soffriva di un cancro ai reni al quarto stadio e aveva voluto raccontare i suoi ultimi mesi di vita in un libro.
«Mi rimangono pochi mesi», aveva detto in un’intervista, e così è stato.
Dopo aver annunciato il ritiro dagli incontri pubblici a giugno, a metà di luglio aveva sposato l’attore e regista Lorenzo Terenzi.
Nata a Cabras in Sardegna, attivista femminista e per i diritti civili, è stata una delle più note della sua generazione.
Aveva debuttato nel 2006 con Il mondo deve sapere, un romanzo tragicomico sul mondo dei call center e dopo due anni ha vinto i premi Super Mondello e Campiello con Accabadora, una storia ricca di mistero che affronta temi come l’adozione e l’eutanasia.
L’Ecuador nel caos, ucciso il candidato presidente Fernando Villavicencio
Fernando Villavicencio, candidato presidente alle elezioni in Ecuador, è stato ucciso a colpi di pistola alla fine di un comizio in una scuola a Quito.
Altre nove persone sono rimaste ferite.
L’assassinio è stato rivendicato dalla banda Los Lobos, un’organizzazione criminale legata al cartello narcos di Jalisco, in un video che mostra una ventina di uomini incappucciati che minacciano pure altri politici.
Villavicencio, giornalista e membro dell’Assemblea nazionale, è considerato l’erede del presidente in carica Guillermo Lasso che ha dichiarato lo stato d’emergenza per 60 giorni e ha chiesto l’aiuto dell’Fbi per indagare sull’omicidio.
Le forze armate staranno nelle strade fino al 20 agosto, giorno delle elezioni.
Le Hawaii bruciano, morti e migliaia rimasti senza casa
Inferno di fuoco alle Hawaii.
Gli incendi devastanti che hanno colpito l’isola di Maui, favoriti dalla siccità e dai venti fortissimi che l’uragano Dora, hanno provocato oltre 50 morti, la maggior parte nella storica città di Lahaina che è stata distrutta per l‘80%, secondo le autorità del luogo.
Centinaia di persone si sono buttate in mare per salvarsi dalle fiamme.
Duemila abitanti sono stati ospitati in rifugi d’emergenza, ma sarebbero 35mila quelli a rischio e molti di questi sono senza elettricità.
Scoperto un piano per uccidere Zelensky, la Russia: «Non ci sono i presupposti per la pace»
L’Ucraina avrebbe scoperto un piano della Russia per uccidere il presidente Volodymyr Zelensky con bombardamenti a Kiev.
I servizi di sicurezza l’hanno portato in salvo e hanno arrestato una donna, ritenuta un’informatrice, di cui non si conosce ancora l’identità.
Intanto al vertice di Gedda 40 Paesi inclusa la Cina hanno discusso della pace definendo essenziale l’unità del territorio dell’Ucraina.
La Russia ha reagito con una pioggia di missili.
«Non ci sono i presupposti per un accordo con Kiev», ha detto Dmitrij Peskov, portavoce di Putin, aggiungendo che «il Cremlino non vuole annettere altri territori oltre alle quattro regioni già occupate».
Ponte Morandi, a cinque anni dal disastro Genova ricorda le 43 vittime
A cinque anni dal disastro Genova si è fermata per ricordare il crollo del ponte Morandi, il 14 agosto 2018, costato la vita a 43 persone.
La commemorazione si è tenuta nella Radura della Memoria col ministro delle Infrastrutture Matteo Salvini in rappresentanza del Governo.
Alle 11.36, l’ora del collasso, il minuto di silenzio scandito dal suono delle campane delle chiese e dalle sirene delle navi in porto.
«L’anno prossimo spero di portare una nuova legge che equipari le vittime dell’incuria a quelle del terrorismo», ha promesso Salvini.
«Le infrastrutture non sono ancora sicure, i nostri morti non sono serviti a niente», ha denunciato Egle Possetti, presidente del comitato dei familiari delle vittime.
Il processo per 58 imputati prosegue, l‘11 settembre riprenderanno i lavori.
In un anno sono stati sentiti 170 testimoni in 84 udienze.
Francesco Pisani, ingegnere che aveva lavorato con Morandi, non ha fatto in tempo a deporre perché è morto il 17 agosto.
Per la prima sentenza si parla del 2024 e si vede già lo spettro delle prime prescrizioni.
Una processione contro la siccità, in Liguria si recupera l’antica tradizione
Non piove da troppo tempo nel Ponente della Liguria e così non resta che pregare.
Anche quest’anno a Imperia il parroco di San Giovanni, Alessandro Ferrua, ha organizzato una processione di penitenza il 22 agosto, con partenza dalla basilica alle 7.30, poi ci sarà la messa in chiesa.
«Noi preghiamo, se il Signore vorrà pioverà.
In ogni caso lo chiediamo», ha detto il sacerdote.
È una tradizione cristiana antica quella delle rogazioni che si facevano per auspicare un buon raccolto dopo aver seminato.
La siccità è sempre più critica nel Ponente: diversi Comuni della provincia hanno già ordinato il razionamento dell’acqua di notte, e molta è quella che viene sprecata per i guasti alle condutture.
Addio a Renata Scotto, voce d’opera che ha incantato il mondo
È morta a 89 anni Renata Scotto, cantante d’opera nota in tutto il mondo.
Se n’è andata nella sua Savona, dove era nata nel 1934 e dove aveva debuttato nel ‘52 sul palco del teatro Chiabrera con La Traviata.
Nella sua lunga carriera da soprano ha cantato alla Scala di Milano, al Metropolitan di New York e alla Royal Opera House di Londra e ha conquistato una fama internazionale.
Aveva sostituito Maria Callas nella produzione de La Sonnambula a Edimburgo nel ‘57.
Nella città della Torretta era tornata tre anni fa come regista.
I funerali il 19 agosto in forma pubblica nel duomo di Savona.
Il Comune ha deciso di esporre le bandiere a mezz’asta in segno di lutto.
Sale il prezzo della benzina, polemica sul Governo
Polemiche infinite sul prezzo della benzina in Italia che in un caso è arrivato a superare i 2,70 euro in autostrada.
Secondo il Codacons, grazie ai viaggi estivi lo Stato incasserebbe più di 2,27 miliardi dalle tasse sui carburanti.
L’associazione vuole fare una denuncia contro il ministero per speculazione ai danni dei consumatori.
L’effetto si sentirà anche sulla spesa, dato che l‘88% della merce arriva sulle strade.
Tanti i dubbi sull’efficacia dei nuovi cartelli con l’indicazione del prezzo medio imposti dal Governo.
«Non è vero che i prezzi sono fuori controllo», ha detto il ministro Urso, che ha dato la colpa degli aumenti all’Opec, l’organizzazione dei Paesi arabi alleati della Russia, e ha escluso l’ipotesi di un taglio delle accise.
Donna uccisa dall’ex compagno in Campania, duplice omicidio in Piemonte
Una donna di 56 anni, Anna Scala, è stata uccisa a coltellate dall’ex compagno a Piano di Sorrento il 17 agosto.
A trovarla in una pozza di sangue sono stati alcuni passanti che hanno sentito urla da un parcheggio: la vittima era nel bagagliaio di un’auto.
L’uomo, Salvatore Ferraiuolo di 54 anni, è stato rintracciato dai carabinieri sulle alture: accusato di omicidio premeditato, alla fine ha confessato.
Scala, che lavorava come parrucchiera a domicilio, lo aveva già denunciato per stalking negli ultimi mesi.
E in provincia di Cuneo un giovane olandese di 21 anni con problemi psichiatrici durante una lite ha ucciso con un coltello suo padre e un amico di famiglia che li ospitava, quindi è scappato nei boschi.
I carabinieri lo hanno trovato non molto lontano dopo due giorni e lo hanno arrestato.
Roberto Mancini lascia la nazionale italiana di calcio
Terremoto nel mondo del calcio: l’allenatore della nazionale italiana Roberto Mancini ha rassegnato improvvisamente le dimissioni il 13 agosto, a pochi giorni dagli impegni per le qualificazioni agli Europei del 2024.
Le motivazioni, come ha detto nelle interviste che ha rilasciato ai giornali, sarebbero da cercare nella mancanza di fiducia e nella differenza di vedute con Gravina, il presidente della Figc.
Il prescelto per sedersi sulla panchina degli azzurri è Luciano Spalletti, fresco di scudetto col Napoli, che nel contratto aveva imposto il prezzo di 3 milioni come condizione per liberarlo in anticipo.
Per Mancini si parla di un futuro con la nazionale dell’Arabia Saudita, ma prima dovrà svincolarsi dalla Figc se non vorrà entrare in un contenzioso legale.
Crisi immobiliare in Cina, fallito il colosso China Evergrande
China Evergrande, il colosso immobiliare cinese più indebitato al mondo, ha dichiarato la bancarotta e ha presentato istanza di fallimento in un tribunale di Manhattan invocando la protezione dai creditori.
La notizia arriva nel mezzo di una grossa crisi del settore nel Paese orientale, col timore che i problemi possano allargarsi al resto dell’economia mentre il Pil cresce più lentamente rispetto alle previsioni del 5%.
Dal 2021 è già fallito il 40% delle società cinesi che vendono immobili.
E a luglio, per la prima volta nel 2023, si registra un calo dei prezzi delle nuove case.
Il rischio è quello di un effetto a catena a livello globale.
Guerra in Ucraina, droni contro Mosca.
Ma per gli Stati Uniti la controffensiva fallirà
Continua la controffensiva dell’Ucraina in Russia, con nuovi droni abbattuti di cui uno a soli 5 chilometri dal Cremlino.
Ma secondo i servizi segreti americani non sarà abbastanza per raggiungere l’obiettivo di tagliare il collegamento via terra con la Crimea.
Da Kiev è emersa la rivendicazione dell’attacco al ponte di Kerch, fatto saltare in aria con droni.
Il presidente della Bielorussia Aleksander Lukashenko invoca la pace: «La guerra – ha detto – si può fermare ora».
Intanto l’India non ha invitato l’Ucraina al G20: «Le relazioni sono buone, ma la sicurezza non spetta o noi», ha commentato il ministro degli Esteri Jaishankar.
Incendi, emergenze per le Canarie e in Canada: migliaia di persone sfollate
Non si ferma l’emergenza incendi in giro per il mondo.
A Tenerife, una delle isole Canarie, il fuoco ha divorato 3mila ettari di bosco: 8mila persone sono state evacuate o hanno ricevuto l’ordine di non uscire di casa.
«È il più grave degli ultimi 40 anni», ha detto il governatore Fernando Clavijo.
Situazione fuori controllo anche in Canada, dove una città intera di 20mila abitanti, Yellowknife, è stata sgomberata prima che le fiamme arrivassero a lambire la periferia.
Alle Hawaii, dove si contano più di 100 morti per gli incendi, ha dato le dimissioni Herman Andaya, il capo dell’Agenzia per la gestione delle emergenze di Maui, criticata per non aver suonato l’allarme mentre il fuoco devastava la città di Lahaina.
Lite tra vicini a Santa Margherita, un uomo ucciso a coltellate
Omicidio la sera del 19 agosto a Santa Margherita, in una palazzina popolare di Costamezzana.
Un uomo di 58 anni, Sergio Frisinghelli, ha accoltellato Alessio Grana di 35 per dissidi condominiali.
Ora è in carcere, accusato di omicidio volontario.
Secondo la versione raccontata ai carabinieri, Grana si sarebbe presentato alla porta e avrebbe cercato di percuoterlo con un bastone, Frisinghelli avrebbe preso da un armadio un coltello da caccia e lo avrebbe colpito per difendersi, infine ha chiamato i soccorsi.
Secondo altri condomini non era la prima volta che Grana, la vittima, creava problemi: conosciuto per essere aggressivo, era già stato segnalato alle forze dell’ordine.
Frisinghelli, invece, era considerato una brava persona: giardiniere e dj, faceva il volontario in protezione civile.
Ma ci sono elementi che potrebbero contraddirlo: le coltellate sono state due, una mortale al cuore, l’altra più superficiale alla gola.
E il sangue non è stato trovato in casa, ma sul pianerottolo.
Dubbi su cui gli investigatori vogliono fare luce.
Mai così caldo a Genova, oltre 40 gradi in Liguria.
Ma da fine agosto cambia tutto
Un caldo mai visto a Genova.
Il 21 agosto è stato segnato il nuovo record di temperatura in città con 38,5 gradi registrati dalla stazione del centro funzionale di Arpal alla Foce.
Prima il dato più alto era quello del 7 agosto 2015, 38,1 gradi nello stesso luogo.
In Liguria – e in particolare nell’entroterra di Savona – si sono toccati i 41 gradi.
Fuori norma anche le minime notturne, che in alcuni casi sono rimaste intorno ai 30 gradi.
Per buona parte della settimana il ministero della Salute ha assegnato a Genova il bollino rosso che significa condizioni di rischio non solo per gli anziani, i bambini e chi ha patologie, ma anche per le persone giovani e sane.
Uno scenario destinato a cambiare completamente nell’ultima settimana di agosto, con la caduta drastica delle temperature e l’arrivo di un ciclone sul Mediterraneo che porta pioggia e temporali.
Incendi nel Ponente, 34 sfollati
Brucia il Ponente della Liguria.
Dal 21 agosto la provincia di Imperia è devastata dal fuoco.
L’incendio più esteso nei boschi di Ceriana: le fiamme si sono avvicinate alle case e 34 persone sono state evacuate per precauzione.
Secondo le prime stime sono quasi 300 gli ettari di vegetazione andati in fumo.
Il fronte era partito da Verezzo, sulle alture di Sanremo.
Altri due incendi sono divampati tra Taggia e Badalucco e lungo la strada di Pontedassio.
Circa 60 tra vigili del fuoco e volontari le persone che hanno lavorato per domare il fuoco più gli elicotteri e i canadair che hanno gettato acqua senza fermarsi.
Un incendio doloso, «sicuramente fatto apposta», secondo il sindaco di Ceriana.
Violenza di gruppo su una ragazza di 19 anni a Palermo
Sette ragazzi sono stati arrestati per una violenza di gruppo su una ragazza di 19 anni a Palermo nella notte tra il 6 e il 7 luglio.
A riprendere l’accaduto sono state le telecamere di sorveglianza.
Tre del gruppo sono finiti in carcere, uno era ancora minorenne all’epoca dei fatti.
«Gli ho gridato di smetterla, ma loro ridevano», ha raccontato la vittima.
«Era d’accordo», hanno provato a difendersi gli indagati.
Uno di loro ha iniziato a piangere davanti al giudice: «Chiedo scusa alla ragazza e alla sua famiglia, sono tornato indietro per aiutarla ma mi hanno detto che era consenziente.
Mi sono rovinato la vita».
Il garante per la protezione dei dati personali ha ricordato le conseguenze penali per chi diffondesse il video.
Il ministro Salvini parla nuovamente di castrazione chimica per gli autori di violenze.
E ancora a luglio due cugine di 13 anni sono state violentate da un gruppo di sei adolescenti in un capannone.
L’unico maggiorenne è stato trovato e arrestato.
«In Italia i poveri mangiano meglio dei ricchi», polemica sul ministro Lollobrigida
«In Italia abbiamo un’educazione alimentare interclassista: spesso i poveri mangiano meglio, perché comprano a buon prezzo prodotti di qualità».
Sono le parole del ministro dell’Agricoltura e della Sovranità alimentare Francesco Lollobrigida al Meeting di Rimini di Comunione e Liberazione.
Secondo il ministro, «nei Paesi come gli Stati Uniti c’è un divario sociale tra chi ha più soldi e mangia meglio e chi ne ha meno e acquista cibo di scarsa qualità».
La polemica non s’è fatta attendere.
«Io penso soprattutto a quegli italiani che fanno fatica a fare la spesa, non c’è nemmeno bisogno di parole quando c’è un governo che sta su un altro pianeta», ha commentato la segretaria del Pd Elly Schlein.
L’ex ministro Andrea Orlando sceglie l’ironia: «Bisogna fare qualcosa per i ricchi che mangiano male, poveretti».
Il capogruppo di Fratelli d’Italia alla Camera Tomaso Foti interviene in difesa di Lollobrigida: «In Italia – ha detto – spendere meno significa comprare prodotti di alta qualità senza spese di trasformazione e promozione.
Siamo più fortunati di altre culture alimentari».
Addio a Toto Cutugno, un simbolo della canzone italiana nel mondo
È stato uno dei più amati in patria, ma anche un simbolo della canzone italiana all’estero grazie a L’italiano, il suo brano più famoso.
Il 22 agosto, all’età di 80 anni, si è spento Toto Cutugno.
Era ricoverato a Milano per l’aggravarsi di una lunga malattia.
Cantautore, compositore e conduttore televisivo, era cresciuto alla Spezia, figlio di un sottufficiale della Marina siciliano.
Aveva all’attivo quindici partecipazioni al Festival di Sanremo con una storica esibizione con Ray Charles nel 1990.
Al funerale a Milano una chiesa gremita di gente: tra i cantanti venuti a salutarlo c’erano Gianni Morandi e Pupo.
Russia, precipitato un aereo della Wagner: dato per morto Prigozhin
Yevgeny Prigozhin, capo del Gruppo Wagner che aveva tentato il colpo di Stato in Russia, sarebbe morto il 23 agosto, anche se non ci sono ancora conferme ufficiali.
È pressoché certo che fosse su un aereo privato che è precipitato tra Mosca e San Pietroburgo.
A bordo c’erano dieci persone, tutte legate alla milizia e tutte morte nello schianto.
«È stato ammazzato dai traditori della Russia», è stato scritto sul canale Telegram vicino alla Wagner.
Ma un secondo aereo della Wagner è atterrato a Mosca e secondo alcune fonti Prigozhin potrebbe essere stato lì sopra.
«Era un uomo dal destino difficile ma di talento», ha detto Putin garantendo un’indagine.
«Noi non c’entriamo nulla, lo sanno tutti chi è il responsabile», ha commentato Zelensky.
«No fate stupidaggini», l’appello della Wagner ai suoi mercenari.
Trump si consegna in carcere, prima foto segnaletica di un presidente americano
L’ex presidente degli Stati Uniti Donald Trump è andato a consegnarsi nel carcere di Atlanta dopo aver ricevuto la quarta incriminazione, quella per aver cercato di sovvertire l’esito delle elezioni in Georgia.
Trump è stato arrestato con 13 imputazioni ed è uscito dopo venti minuti con la fotografia segnaletica, la prima nella storia col volto di un presidente americano.
«Non ho fatto niente di male, è un giorno molto triste per l’America.
Quello che è successo è una parodia della giustizia», ha detto prima di ripartire col suo jet.
Anche l’India va sulla Luna, la nuova missione è riuscita
L’India è il quarto Paese al mondo, dopo l’Unione Sovietica, gli Stati Uniti e la Cina, a mettere piede sulla Luna.
È l’esito positivo della missione Chandrayaan-3: il veicolo speciale, lanciato il 14 agosto scorso, è entrato in orbita il 5 agosto e ha toccato il suolo del satellite il 23 agosto.
Una discesa morbida, riuscita alla perfezione, che permette di realizzare un sogno accarezzato per anni.
«Un giorno storico», lo ha definito il presidente indiano Narendra Modi.
Pochi giorni prima era fallita la missione della Russia e a pesare c’era anche il brutto ricordo della Chandrayaan-2 che era precipitata nel 2019.
Nubifragio su Genova, allagamenti e danni
Un nubifragio ha investito Genova nella notte tra il 28 e il 29 agosto provocando allagamenti e danni in giro per la città.
Su tutta la Liguria c’era l’allerta arancione.
I problemi più grossi a San Fruttuoso e in Soziglia, dove le strade sono diventate fiumi e l’acqua ha invaso i negozi.
I vigili del fuoco hanno salvato persone intrappolate nei sottopassi e negli ascensori dei palazzi.
All’ospedale pediatrico Gaslini un albero è caduto sui tubi dell’ossigeno e il pronto soccorso è stato sgomberato.
Il Comune è stato accusato di non aver pulito le caditoie, ma il sindaco Marco Bucci ha replicato: «Sono stati tappati apposta, la città ha reagito bene, dobbiamo essere contenti».
Su Genova sono caduti 230 millimetri di pioggia in un giorno.
Il Bisagno, da secco quale era, è arrivato al primo livello di guardia.
«Se esistesse un’allerta rossa per i temporali l’avremmo data – ha aggiunto Toti – ma il bilancio dei danni in fin dei conti è lieve».
Depositi chimici da Multedo a Sampierdarena, nuovi intoppi per il progetto
Nuovo ostacolo per il progetto di trasferimento dei depositi chimici da Multedo a Ponte Somalia nel porto di Sampierdarena.
Il ministero dell’Ambiente ha rivendicato la competenza sulla valutazione di impatto ambientale, un fatto che potrebbe allungare di molto i tempi della pratica.
«Paghiamo l’arroganza di Toti e Bucci», attacca l’opposizione.
«Non è vero che dobbiamo ripartire dall’inizio, chi ci metterà i bastoni tra le ruote ne risponderà davanti alla sua coscienza e ai suoi elettori», ha commentato il sindaco.
Ma c’è un altro scoglio da affrontare: il Comitato tecnico regionale ha respinto il progetto per mancanze in materia di sicurezza.
Ora Superba, l’azienda che si è intestata la pratica, dovrà presentare delle integrazioni.
«Non c’è nessun parere negativo e nessuna bocciatura, si va avanti correttamente», ha risposto il presidente della Regione.
E a proposito di grandi opere, la Procura di Genova indaga sulla nuova diga del porto dopo l’esposto dell’ex procuratore della Corte dei conti Ermete Bogetti.
Le ipotesi di reato sono di turbativa d’asta e abuso d’ufficio.
Esplosione in una palazzina a Soldano, gravissimi due giovani
Una palazzina è crollata a Soldano, nella provincia d’Imperia, per l’esplosione di una bombola di gas.
È successo nella mattinata del 27 agosto.
All’interno c’erano tre giovani francesi venuti a festeggiare un anniversario.
Due di loro, di 25 e 26 anni, sono stati portati all’ospedale Villa Scassi di Genova in condizioni gravissime: sono in coma farmacologico con ustioni sul 90% del corpo.
Il terzo, 37enne, figlio del proprietario dell’appartamento, era rimasto sotto le macerie: estratto dai vigili del fuoco, ora sta meglio ed è ricoverato a Torino.
La Procura ha aperto un’inchiesta per disastro colposo e lesioni in modo da trovare eventuali responsabili.
La casa dove è avvenuta l’esplosione dovrà essere demolita.
Treno investe cantiere: 5 operai morti in Piemonte
Cinque operai sono stati travolti e uccisi da un treno in corsa a 160 chilometri orari a Brandizzo, sulla linea Milano-Torino, mentre lavoravano per sostituire delle rotaie nella notte tra il 30 e il 31 agosto.
Avevano dai 22 ai 52 anni, lavoravano tutti per la Sigifer di Vercelli e sono morti sul colpo per la violenza dell’impatto.
Altri due lavoratori si sono salvati.
La Procura di Ivrea ha aperto un’inchiesta per disastro ferroviario colposo e omicidio colposo plurimo, da cui emergono già «gravi violazioni delle procedure di sicurezza».
Secondo le Ferrovie dello Stato «i lavori avrebbero dovuto iniziare solo dopo il passaggio del treno».
Il presidente della Repubblica Sergio Mattarella è andato sul luogo della tragedia e ha deposto una corona di fiori: «Morire sul lavoro è un’offesa ai valori della convivenza», ha detto.
Il ministro dei Trasporti Matteo Salvini ha annunciato una commissione interna per capire che cosa non abbia funzionato.
Il segretario della Cgil Maurizio Landini ha proclamato uno sciopero di 4 ore: «Questa strage – ha commentato – va fermata immediatamente».
Violenze di gruppo, Meloni a Caivano: «Qui lo Stato ha fallito»
La presidente del Consiglio Giorgia Meloni è andata a Caivano, vicino a Napoli, dopo il caso delle violenze di gruppo su due ragazzine di 10 e 12 anni.
A invitarla era stato il parroco, don Maurizio Patriciello.
«Qui lo Stato ha fallito, lavoriamo per una bonifica radicale in breve tempo – ha detto dopo averlo incontrato –.
Siamo qui per metterci la faccia e per manifestare solidarietà a vittime innocenti».
Meloni era stata minacciata prima della visita, ma non ci sono state vere proteste al suo arrivo: qualcuno l’ha acclamata, altri l’hanno applaudita e non è mancato qualche fischio di contestazione.
Minacce sono state denunciate anche dalla madre di una ragazza vittima degli abusi.
Mancini nuovo allenatore dell’Arabia Saudita per 25 milioni all’anno
Le indiscrezioni sono state confermate: Roberto Mancini, a due settimane delle dimissioni dalla nazionale italiana formalizzate il 13 agosto, ha firmato per quella dell’Arabia Saudita.
Andrà a guadagnare 25 milioni all’anno, senza contare gli altri benefit.
«Ho iniziato a parlare con loro a metà agosto e alcuni miei assistenti non lo sapevano – ha detto per mettere a tacere le critiche –.
Qui c’è un progetto strategico per far crescere il calcio coi giovani.
C’è tanto da lavorare ma penso che potremo farcela».
Il primo obiettivo sarà conquistare la coppa d’Asia.
Guerra in Ucraina, Zelensky apre al negoziato sulla Crimea
Il presidente dell’Ucraina Volodymyr Zelensky apre a una soluzione «politica, piuttosto che militare» sulla Crimea, regione occupata dai russi che gli avversari cercano di riconquistare con la controffensiva.
Intanto a Zaporizhzhia, altro territorio occupato, sono iniziate le elezioni per l’assemblea regionale e i consigli di 16 città.
«Non andate a votare», l’appello arrivato da Kiev.
In Russia l’analisi del Dna ha confermato la morte di Prigozhin, il capo della Wagner precipitato con un aereo diretto a Mosca.
Il funerale è stato celebrato in privato.
Il Cremlino ha parlato di un possibile «crimine programmato».
Putin e Kim Jong-un, leader della Corea del Nord, hanno stretto un accordo per fornire armi a Mosca.
Zelensky, dal canto suo, chiede alla coalizione che lo sostiene altri cento caccia F-16.
Tensioni in Cina, Xi Jinping vuole disertare il G20
Il presidente cinese Xi Jinping potrebbe mancare al vertice del G20 in India: al suo posto potrebbe partecipare il primo ministro Li Qiang.
Il ministero degli Esteri non commenta, ma si pensa che la decisione sia dettata dalle tensioni politiche interne, soprattutto quelle economiche.
Infatti l’agenzia internazionale Fitch ha tagliato le stime sul Pil cinese del 2023 dal 5,6% al 4,8%.
Ma a giocare un ruolo sarebbero anche le relazioni difficili con l’India per le dispute sul confine dell’Himalaya, i legami con la Russia (a proposito, nemmeno Putin sarà presente) e la questione Taiwan.
New York dice basta agli affitti per i turisti
A New York una legge in vigore dal 5 settembre vieta di affittare appartamenti per periodi inferiori a 30 giorni, a meno che gli ospiti non stiano sempre in casa e che si facciano dare un’autorizzazione.
All’origine del provvedimento c’è la congestione del mercato immobiliare in una città dove è sempre più difficile trovare una casa a un prezzo sostenibile.
La misura vuole colpire chi affitta ai turisti: per questo Airbnb, l’applicazione più usata per prenotare sistemazioni per le vacanze, ha fatto ricorso, ma il giudice lo ha respinto.
Incidente sul lavoro in porto, gravissimo un operaio di 67 anni
Un operaio di 67 anni è rimasto sotto un blocco di cemento mentre lavorava nel cantiere della ferrovia all’interno del porto di Genova il 4 settembre.
L’uomo, che si chiama Pietro Greco, è stato portato incosciente e intubato al San Martino di Genova, dove è ricoverato con un gravissimo trauma cranico in progni riservata.
Gli operai stavano movimentando i blocchi con un escavatore, uno di questi si è ribaltato e ha colpito Greco sulla testa mentre spostava una rete.
La Procura ha aperto un’inchiesta per lesioni colpose e ha indagato il responsabile della sicurezza e l’uomo che manovrava il macchinario.
Il luogo dell’incidente è stato sequestrato per chiarire la dinamica.
I sindacati hanno scritto all’Autorità portuale per ottenere un accordo che indichi procedure, responsabilità e controlli su tutti i cantieri in porto.
Rigassificatore, cresce la protesta nel Savonese
È sempre più pesante l’aria nel Ponente dopo la decisione di collocare un rigassificatore su una nave a 4 chilometri dalla costa di Savona e Vado, con nuove condutture che passeranno da Quiliano, Altare e Cairo Montenotte.
Tra le tante iniziative di protesta c’è una catena umana sulla spiaggia da Savona a Bergeggi organizzata per il 10 settembre.
La petizione contro il progetto ha superato le 5mila firme.
E nel fronte del «no», già pieno di sindaci e associazioni di categoria, c’è anche l’istituto comprensivo di Quiliano con una delibera approvata all’unanimità dai docenti.
«Una grave strumentalizzazione dei bambini per fare propaganda politica», ha commentato la Regione invocando l’intervento del ministro dell’Istruzione Valditara.
Per il presidente Toti, che è anche il commissario nominato dal Governo, il rigassificatore è «strategico non solo per la Liguria ma per l’Italia intera, perché la crisi energetica non è ancora finita.
Chi è contrario fa opposizione politica o ha motivazioni ideologiche».
Dell’argomento si è parlato anche in un incontro a Genova col ministro dell’Ambiente Pichetto Fratin che ha previsto un anno per concludere la valutazione di impatto ambientale.
Esplosione a Soldano, morto uno dei giovani francesi
È morto Christophe Perez, uno dei giovani francesi coinvolti nell’esplosione di una palazzina a Soldano, nell’entroterra di Imperia, il 27 agosto.
Era stato portato al Centro grandi ustionati dell’ospedale Villa Scassi di Genova, ma le sue condizioni erano parse disperate fin da subito.
Aveva 26 anni.
Un altro ragazzo, il 25enne Louis Lesser, è in miglioramento ed è stato trasferito a Marsiglia.
Il terzo, Jonathan Fortunato, figlio del proprietario dell’appartamento, è ancora ricoverato a Torino.
Tutti e tre erano lì per festeggiare un compleanno.
A causare l’esplosione, che ha fatto crollare una parte della palazzina, è stata una fuga di gas.
La Procura di Imperia indaga per disastro colposo e lesioni.
Il Governo vara il decreto Caivano, stretta sulla criminalità giovanile
Arresto in flagranza per lo spaccio di droga di lieve entità, anche per i minori.
Daspo fino ai 14 anni.
Carcere per chi non manda i figli a scuola.
Potestà tolta ai genitori se un giovane è legato a un gruppo mafioso.
Controllo obbligatorio sui cellulari per limitare l’accesso ai siti pornografici.
Sono le misure più rilevanti contenute nel decreto approvato dal governo Meloni dopo le violenze di gruppo a Caivano.
«Siamo i primi ad affrontare un problema che gli altri hanno evitato, lo Stato ci mette la faccia perché i problemi si possono risolvere», ha commentato la presidente del Consiglio in conferenza stampa.
Nel provvedimento ci sono anche 30 milioni e un commissario per contrastare il degrado sociale di quel territorio.
«La repressione non basta, ci vuole anche prevenzione», dicono le opposizioni.
Strage di Brandizzo, il tecnico ammette: «Lavori iniziati senza autorizzazione»
«Se vi dico treno buttatevi da quella parte».
La frase è quella che si sente nel video realizzato da Kevin Laganà, una delle vittime della strage di Brandizzo, dove un treno in corsa ha travolto e ucciso cinque operai al lavoro sui binari.
E a confermare che è andata proprio così, piangendo davanti ai magistrati, è stato Antonio Massa, la voce del video, il tecnico di Rfi che ha dato il permesso di iniziare i lavori nonostante per tre volte non gli avessero rilasciato l’autorizzazione necessaria.
Inoltre, da quelle che emerge dall’inchiesta della Procura di Ivrea, quello di Brandizzo non sarebbe l’unico caso.
L’altro indagato è Andrea Girardin Gibin, il caposquadra della Sigifer.
«Ho la coscienza a posto – ha detto Franco Sirianni, titolare della Sigifer –.
Per noi la sicurezza è sempre stata al primo posto».
Ustica, dopo 43 anni Giuliano Amato riapre il caso
Giuliano Amato riapre il caso della strage di Ustica.
In un’intervista a La Repubblica l’ex presidente del Consiglio sostiene che l’aereo precipitato il 27 giugno 1980 è stato abbattuto da un missile francese: «Era un piano per ammazzare Gheddafi – ha detto Amato – ma lui è sopravvissuto perché avvertito da Craxi».
Replica di Parigi: «La Francia ha già fornito ogni elemento ma è a disposizione per lavorare con l’Italia se lo chiederà».
Ma per quale motivo parlare proprio adesso?
«A 85 anni ho poco tempo davanti e sento che su Ustica c’è ancora qualcosa di incompiuto», ha detto Amato.
Guerra in Ucraina, gli Stati Uniti inviano le munizioni all’uranio impoverito
Gli Stati Uniti manderanno per la prima volta all’Ucraina le munizioni all’uranio impoverito, finora mandate solo da Londra.
L’ambasciata russa ha definito «disumana» la decisione di Washington.
Una «notizia bruttissima» per il portavoce del Cremlino, Dmitrij Peskov.
Intanto frammenti di un drone russo sono caduti sul territorio della Romania che ha parlato di una «grave violazione della sovranità di un Paese Nato», se fosse confermata la provenienza.
La fondazione Nobel, dopo le proteste, ha ritirato l’invito agli ambasciatori russo, iraniano e bielorusso per la cerimonia di premiazione, ricevendo così l’approvazione di Kiev.
Tempesta in Grecia: inondazioni, morti e dispersi
Una forte tempesta ha colpito la Grecia dal 5 settembre.
In alcune località sono caduti quasi mille millimetri di pioggia, quella che dovrebbe cadere in un anno intero.
La situazione più critica a Larissa, una delle maggiori città, dove il fiume Pineios è esondato.
Il primo bilancio è di 10 morti e 4 dispersi, ma si ritiene che centinaia di persone siano ancora intrappolate nei paesi più piccoli dove non si può arrivare a causa degli allagamenti e delle frane.
Gli abitanti sono stati evacuati con barche ed elicotteri, 270 solo nelle ultime ore.
«Faremo tutto quello che serve – ha dichiarato il primo ministro Kyriakos Mitsotakis –.
Mobiliteremo anche tutte le risorse europee disponibili, anzitutto per le famiglie».
Clima, l’Ue: «L’estate 2023 la più calda mai registrata sulla Terra»
L’estate scorsa è stata la più calda mai registrata a livello globale, secondo il servizio meteorologico dell’Unione Europea Copernicus.
A giugno, luglio e agosto 2023 la temperatura media sulla Terra è stata di 16,77 gradi, cioè 0,66 gradi sopra la media.
In particolare il mese di agosto è stato il più caldo di tutti gli altri mesi, tolto luglio 2022.
Si stima che la temperatura sia stata di un grado e mezzo più alta della media pre-industriale tra il 1850 e il 1900.
L’allarme riguarda anche il mare: ogni giorno dal 31 luglio al 31 agosto scorsi le temperature superficiali dell’acqua hanno superato l’ultimo record di marzo 2016.
La media del mese è stata di 20,98 graddi, con un’anomalia di 0,55 gradi.
Rigassificatore, Toti contestato a Savona: «Paure senza fondamento»
Tensione ancora alta a Savona e in Riviera dove si allarga la protesta contro il progetto per collocare un rigassificatore al largo.
In 16mila hanno partecipato alla catena umana sulla spiaggia da Savona a Spotorno il 10 settembre.
L’Unione degli industriali ha chiesto di scegliere un sito più lontano per la nave Golar Tundra e ha parlato di «criticità» per l’interferenza con le altre attività economiche, soprattutto per gli alberghi.
«Non alimentiamo paure senza fondamento», la risposta di Toti che è stato contestato con insulti e fischi a Savona da un centinaio di persone al grido di «difendiamo il nostro mare».
«Non sono io ad autorizzarlo, c’è una procedura ambientale e di sicurezza che coinvolge 53 enti – ha ribadito il presidente della Regione e commissario di governo –.
Chi continua a dire il contrario lo fa con la malizia di una politica che vuole bloccare questo Paese».
Intanto il sindaco Marco Russo con una nota ha chiesto a Toti di fermarsi e di sospendere i termini della pratica.
Ponte Morandi, Regione e Comune vogliono i danni
È ricominciato a Genova il processo per il crollo di ponte Morandi.
Tra chi si è costituito parte civile c’è anche la Regione Liguria, rappresentata dal vicedirettore generale della presidenza Iacopo Avegno, che ha parlato di un «grave danno all’immagine» e del «danno morale che tutti i liguri hanno sofferto».
La Liguria, contesta l’ente, è stata percepita come «una regione allo sfascio, irraggiungibile, dove era addirittura pericoloso andare in vacanza» e per questo vuole un risarcimento.
Stessa posizione quella del Comune di Genova.
Intanto Maria Lucia Conti, un’ex dirigente del ministero dei Trasporti, ha detto che un organo tecnico poteva prescrivere una limitazione di traffico sul ponte dato che la relazione evidenziava lo stato non molto buono dei cavi degli stralli.
Santori paragona il pesto e la cannabis, polemiche in Liguria
Polemiche in Liguria per le parole di Mattia Santori, il fondatore del movimento delle Sardine e oggi consigliere comunale a Bologna per il Pd, che ha portato in aula un barattolo di pesto e uno di cannabidiolo, la sostanza chimica presente nella cannabis, per protestare contro il decreto del governo Meloni che la classifica come una droga.
«Entrambi – ha detto Santori – contengono rischi per la salute».
Per esempio il pesto, ha aggiunto, «può contenere tracce di frutta col guscio, che per gli allergici può essere mortale».
Ed entrambi, ha continuato, «possono fare bene: il pesto perché fa parte di una dieta equilibrata e la cannabis per i suoi effetti analgesici, antinfiammatori e antiepilettici».
«Mangiate più pesto e fatevi meno canne», ha commentato Toti.
La Lega ha annunciato che chiederà i danni d’immagine, Fratelli d’Italia ha chiesto al Pd di prendere le distanze.
Migranti, Lampedusa nel caos.
Gli altri Paesi chiudono le porte
Caos totale a Lampedusa, dove sono sbarcati centinaia di migranti in pochi giorni, fino a 7 mila quelli ammassati nell’hotspot dell’isola.
Tantissime persone in fila per lasciare il molo, proteste e tensioni con la polizia che ha faticato per cercare di contenerle.
Il Comune ha dichiarato lo stato d’emergenza.
«Qui è l’apocalisse, non si riesce a smaltire la spazzatura», l’allarme del parroco.
Circa 2.500 migranti sono stati trasferiti, ma gli arrivi non si fermano.
Il Governo invoca l’aiuto dell’Unione Europea per trovare una soluzione, appello condiviso anche dalle Nazioni Unite.
Intanto però la Francia e l’Austria annunciano rinforzi ai confini con l’Italia per contrastare gli ingressi clandestini e la Germania chiude l’accoglienza sospendendo il meccanismo di solidarietà.
Morti sul lavoro, cinque vittime in un giorno
Cinque morti sul lavoro in Italia in meno di 24 ore il 14 settembre.
Ad Arzano, vicino a Napoli, un operaio di 44 anni è precipitato per 10 metri mentre montava pannelli fotovoltaici.
A Bologna un operaio stradale di 52 anni che stava lavorando sulla pista dell’aeroporto Marconi è stato schiacciato da un mezzo della sua ditta.
Ancora a Napoli, un operaio 66enne dell’Asia, l’azienda dei rifiuti, è stato investito da un camion in un deposito.
A Salerno un marittimo di 29 anni è stato travolto da un camion nel garage di una nave, il suo collega è rimasto gravemente ferito.
Infine, in provincia di Treviso, un enologo di 47 anni è caduto in una cisterna di vino dopo un malore causato dalle esalazioni gassose.
E solo un giorno prima altri tre operai erano morti in una fabbrica di polvere da sparo a Casalbordino, in provincia di Chieti.
I dati dell’Inail stimano tre morti al giorno in tutto il Paese per infortuni sul lavoro.
Covid, uno studio rivela il legame coi geni di Neanderthal
Sarebbe dovuta ai geni dell’uomo di Neanderthal la maggiore diffusione del Covid nella valle Seriana, nel Bergamasco, una delle zone che hanno registrato più vittime durante la seconda ondata.
A rivelarlo è uno studio dell’istituto Mario Negri pubblicato sulla rivista iScience.
Secondo gli esperti, una volta questi geni proteggevano dalle infezioni, ora invece ci espongono a una malattia più severa a causa di una risposta infiammatoria eccessiva.
Allo studio hanno partecipato quasi 10mila abitanti di Bergamo e provincia che hanno compilato un questionario sulla loro storia clinica e familiare.
Per coloro che hanno contratto il Covid in forma grave era più probabile avere parenti di primo grado morti per lo stesso virus, un dato che conferma il ruolo della genetica nell’evoluzione della malattia.
Inondazioni in Libia e terremoto in Marocco: migliaia di vittime
Almeno 11mila persone sono morte in una devastante inondazione che ha colpito la città di Derna, in Libia, secondo l’ultimo bilancio della Mezzaluna Rossa.
Altri 10mila sono ancora dispersi.
Secondo l’Unicef sono 300mila i bambini colpiti dalla catastrofe e a far paura è anche il rischio che si beva acqua contaminata.
Decine di migliaia gli abitanti sfollati.
Sempre in Africa sono quasi 3mila le vittime causate dal fortissimo terremoto in Marocco, i feriti sono il doppio.
La scossa di magnitudo 7 sulla scala Richter ha colpito una zona a 70 chilometri da Marrakesh e ha distrutto interi villaggi.
Sui monti dell’Atlante, per trovare sopravvissuti mentre la terra continua a tremare, si scava persino con le mani nude, poiché i soccorsi non riescono ad arrivare.
Kim Jong-Un visita Putin in Russia: «Mosca vincerà la guerra»
Kim Jong-Un, leader supremo della Corea del Nord, è andato in Russia col suo treno blindato per far visita al presidente Vladimir Putin.
I due si sono incontrati per due ore nel cosmodromo di Vostočnyj, un sito dove si assemblano lanciatori usati in guerra.
«L’eroico esercito russo – ha detto Kim – otterrà una grande vittoria in Ucraina, una lotta sacra per punire l’accozzaglia del male».
Putin ha annunciato che Mosca darà una mano a Pyongyang per produrre satelliti, ha parlato di possibili collaborazioni in campo militare tra i due Paesi e ha accettato l’invito a visitare la Corea del Nord, anche se non ha detto quando ci andrà.
La Bce alza ancora i tassi: 4,5%, mai così alti da quando c’è l’euro
Ennesimo rialzo dei tassi d’interesse da parte della Banca centrale europea: ancora un quarto di punto in aggiunta per arrivare al 4,5%, il valore più alto da quando c’è l’euro.
«I tassi ora sono a un livello che assicura l’obiettivo», commenta la Bce.
L’inflazione scende ma, secondo gli economisti, resterà ancora troppo alta per troppo tempo.
Colpa soprattutto dei prezzi dell’energia che ad agosto sono nuovamente saliti.
L’aspetto positivo è che, per la prima volta da dieci mesi a questa parte, il Consiglio direttivo dice che potremmo essere arrivati al massimo dei tassi.
Una politica che si attrae le critiche di più governi, compreso quello italiano, mentre la Germania è già in recessione e l’Olanda è sulla stessa strada.
Emergenza migranti, arrivi e polemiche a Genova.
La Liguria ospiterà un Cpr
L’emergenza migranti coinvolge anche la Liguria.
La Prefettura di Genova ha allestito un centro di prima accoglienza con alcune tende a Voltri, nell’ex cantiere Costaguta, dove sono state assegnate una cinquantina di persone assiste dalla Croce Bianca.
A Rivarolo un campo per i minori non accompagnati è stato creato con dei container.
Il sindaco Marco Bucci ha risposto alle polemiche: «Sono appartamentini, se ci vivono gli operai possono viverci anche loro».
Il presidente della Regione Giovanni Toti ha aperto alla possibilità di collocare un centro per i rimpatri in Liguria: «Abbiamo già dato la disponibilità – ha detto –.
Ognuno faccia il suo senza polemiche».
E così il ministro Piantedosi ha annunciato l’istituzione di un Cpr a Ventimiglia, come aveva chiesto il sindaco Flavio Di Muro.
Intanto, proprio al confine con la Liguria, la Francia ha mobilitato mezzi speciali per non far entrare migranti.
Meloni al Salone Nautico di Genova, accordo per 265 milioni di fondi europei
La presidente del Consiglio Giorgia Meloni ha visitato il Salone Nautico di Genova, aperto dal 21 al 26 settembre per la prima volta nei nuovi canali del Waterfront di Levante.
Erano 37 anni che un primo ministro italiano non era presente all’evento in veste istituzionale.
Meloni è arrivata nel pomeriggio del 22 settembre e, dopo un giro rapido tra le banchine, ha firmato un accordo con la Regione per l’utilizzo di 265 milioni di fondi europei.
«È il primo esempio di una nuova stagione della capacità che avrà l’Italia di spendere – ha detto la presidente –.
Vogliamo raccontare al mondo che siamo i più bravi».
Quasi 30 milioni serviranno per lo scolmatore del Bisagno, altri soldi saranno destinati alla riqualificazione delle case popolari e a una ventina di strade provinciali.
Tunnel subportuale, a novembre iniziano i lavori.
Tempi più lunghi per la Gronda
Inizierà a novembre il primo lotto dei lavori per il tunnel subportuale di Genova, con l’obiettivo di terminare a giugno 2029.
Sono i tempi previsti dalla società Autostrade, emersi da un incontro in prefettura col ministro delle Infrastrutture Matteo Salvini.
Prosegue anche il cammino della Gronda: a metà del 2024 sarà completato l’aggiornamento del progetto che dovrà passare al ministero per l’ultima firma, poco dopo si potrà partire coi lavori più importanti che dureranno dieci anni.
Per entrambe le opere sono già state avviate le attività preliminari.
«Indietro non si torna – ha commentato Salvini –.
Ovunque ci sono comitati del no, qui a Genova il sì è dovuto».
Per il tunnel della Fontanabuona si conferma la partenza dei cantieri nella primavera del 2024.
Per i lavori nelle gallerie sulla rete ligure ci sarà ancora molto da soffrire: ad oggi solo il 36% dei chilometri interessati sono stati messi in sicurezza.
Migranti, la stretta del Governo.
Mattarella: «Le regole di Dublino sono preistoria».
Nuovi centri per il rimpatrio dove i migranti si potranno trattenere per 18 mesi.
Il Governo italiano risponde così all’ondata di arrivi a Lampedusa dove la presidente della Commissione Europea von der Leyen, chiamata da Meloni, ha presentato un piano con dieci punti tra cui anche missioni navali e corridoi umanitari: «Saremo noi a decidere chi entra in Europa e non i trafficanti», ha detto.
Sui Cpr si accende la polemica coi presidenti delle Regioni che le considerano al pari di carceri.
Il presidente della Repubblica Sergio Mattarella a Siracusa avverte: «Le regole del trattato di Dublino sono preistoria, era un altro mondo senza una migrazione di massa, servono soluzioni coraggiose».
Intanto dalla Germania arrivano nuovi finanziamenti di centinaia di migliaia di euro per le Ong per il salvataggio dei migranti in mare e l’assistenza a terra.
Nuovo codice della strada, ritiro della patente per chi usa il cellulare
Il Consiglio dei ministri ha approvato il nuovo codice della strada che inizierà a breve il suo cammino in Parlamento.
Costerà molto più caro usare il cellulare al volante: fino a 1.697 euro di multa, due mesi senza patente e tagli di 10 punti già alla prima violazione.
Tolleranza zero per chi guida ubriaco o drogato: sarà vietato bere alcolici in seguito a condanne per reati specifici con l’obbligo di installare un alcoloc, un dispositivo che impedisce al motore di accendersi se il tasso alcolemico è superiore a zero.
Ai neopatentati niente auto di grossa cilindrata per 3 anni.
Sui monopattini elettrici bisognerà avere il casco, la targa e l’assicurazione.
Per gli autovelox arriva una definizione più stringente sulle specifiche tecniche e sul posizionamento.
Finge di essersi ucciso ma scappa in Grecia: trovato dopo dieci anni
«Ciao mamma, ciao papà, è arrivato il momento di farla finita.
Cercherò di evitarvi almeno il dolore del funerale».
Era il 7 luglio 2013 quando Adamo, padre di due figlie e un tempo sposato con Rafaella, sparisce da Imola.
Tutto fa pensare che si sia ucciso, ma la donna non si arrende e si mette a cercarlo.
Dopo pochi giorni, il 16 luglio, la macchina di Adamo viene trovata ad Ancona e si scopre che ha preso un traghetto per Patrasso, in Grecia.
Sembra possibile che si sia buttato in mare.
Nel 2015 la Procura di Bologna archivia il caso.
E dopo sette anni, nel mezzo delle pratiche per il divorzio, il colpo di scena: l’uomo è vivo e ha chiesto di iscriversi all’anagrafe degli italiani residenti all’estero.
A trovarlo ci ha pensato la trasmissione Chi l’ha visto? che lo ha trovato vivo e in buona salute.
«Per me non è umano, non è un uomo, non è un padre», le parole amare della madre delle sue figlie.
Ucraina e Russia insieme all’Onu, Zelensky chiede più aiuti agli Stati Uniti
Il presidente ucraino Volodymyr Zelensky e il ministro russo Sergej Lavrov nella stessa sala a New York per partecipare alla sessione particolare delle Nazioni Unite dedicata alla guerra.
«La presenza della Russia è illegittima e il potere di veto in mano all’aggressore è quello che ha messo l’Onu in questa situazione di blocco», ha detto Zelensky.
Il segretario generale Guterres ha chiesto di fermare gli attacchi sulla popolazione.
Poi Zelensky ha parlato ai senatori americani: «Senza aiuti perderemo la guerra».
Ma i repubblicani lo hanno gelato: «Dobbiamo pensare ai nostri problemi».
Il dipartimento di Stato americano ha annunciato un nuovo pacchetto di armi all’Ucraina per 325 milioni di dollari.
Nagorno-Karabakh senza pace, nuova operazione militare dell’Azerbaigian
Ancora guerra nel Nagorno-Karabakh, regione contesa tra l’Armenia e l’Azerbaigian dove l’ex repubblica sovietica ha avviato una nuova operazione militare.
Dopo 24 ore è arrivato il cessate il fuoco, ma si parla già di 200 morti, tra cui una decina di civili e 5 bambini, e 400 feriti.
La regione, dove la maggior parte sono armeni, è sotto il controllo degli azeri come stabilito nel 2020, ma la zona di Stepanokret è parte dell’enclave separatista dell’Artsakh, una repubblica autoproclamata e non riconosciuta dalla comunità internazionale.
L’Armenia ha denunciato alle Nazioni Unite che l’Azerbaigian sta facendo una «pulizia etnica» e un «crimine contro l’umanità».
Gran Bretagna e Francia, con Carlo III di nuovo amiche dopo la Brexit
Il re d’Inghilterra Carlo III e Camilla sono andati in visita per tre giorni a Parigi con l’intenzione di celebrare la nuova amicizia con la Francia dopo le tensioni legate alla Brexit.
Il presidente Macron e la première dame Brigitte hanno sfilato coi regali sugli Champs-Elysées.
Carlo, parlando davanti al Senato francese, si è impegnato a fare tutto il possibile per «rafforzare il rapporto indispensabile tra la Gran Bretagna e la Francia».
E ha aggiunto, in francese: «Il Regno Unito sarà sempre uno degli amici più vicini alla Francia e insieme il nostro potenziale non ha limiti».
Salone Nautico di Genova, crescono i visitatori insieme ai numeri del settore
Il Salone Nautico di Genova ha chiuso con oltre 118mila visitatori, quasi il 14% in più dell’anno scorso.
Sono i numeri forniti alla fine della 63esima edizione, la prima coi nuovi canali del Waterfront, che ha visto la presenza della presidente del Consiglio Giorgia Meloni e ben sette ministri del suo governo.
L’anno prossimo l’appuntamento sarà dal 19 al 24 settembre.
Il settore della nautica in Italia si conferma primo nel mondo per il valore delle esportazioni, 3 miliardi e mezzo, con le vendite che crescono del 20% sul 2022 e arrivano a 7,33 miliardi.
L’obiettivo è quello di conquistare il primato anche per il salone, nonostante la mancanza di infrastrutture per arrivare rapidamente in città sia avvertita sempre come un problema.
In tema di viabilità il sindaco Marco Bucci ha espresso un giudizio positivo sulla gestione del traffico alla Foce e ha confermato che in futuro corso Marconi avrà una sola corsia.
Rigassificatore, la protesta scoppia a Genova.
Lite Toti-Calenda
È sbarcata a Genova la protesta contro il rigassificatore a 3 chilometri dalla costa di Savona.
Il 25 settembre centinaia di persone hanno manifestato davanti al consiglio regionale e poi in piazza De Ferrari al grido di «difendiamo il nostro mare».
Intanto l’assemblea ha respinto una risoluzione della minoranza che impegnava il presidente Toti e la giunta a esprimersi contro il progetto e a chiedere al Governo la sospensione dell’iter autorizzativo.
Invece è stato approvato un ordine del giorno della maggioranza che parla in genere di «opere di accompagnamento per infrastrutture e progetti di valorizzazione del territorio savonese».
Il capogruppo della Lega Stefano Mai ha ritirato il suo documento che specificava almeno un miliardo di euro per le compensazioni.
Nei giorni seguenti si è aperto lo scontro tra Calenda e Toti.
«Perché si vuole spostare il rigassificatore da Piombino – si domanda il leader di Azione –?
La verità è che Meloni vuole favorire il suo sindaco e Toti vuole il terzo mandato».
«È lui che cambia idea per aiutare due consiglieri – la risposta del presidente –.
La Liguria è il simbolo del suo fallimento».
Portofino, il sindaco Viacava indagato per contraffazione
Il sindaco di Portofino, Matteo Viacava, è indagato dalla Procura di Genova per contraffazione dopo aver messo in vendita nella sua tabaccheria borse delle marche più note ma false.
Tutto è partito da un articolo del Fatto Quotidiano pubblicato negli scorsi giorni.
La Guardia di finanza si è presentata nel negozio e ha trovato 90 capi taroccati.
Viacava, che è il rappresentante legale della tabaccheria e titolare della licenza dal 2005, si era difeso parlando di attacco politico per la decisione di intitolare una strada a Silvio Berlusconi.
Al momento è l’unico indagato ma l’inchiesta potrebbe estendersi anche ai gestori dell’attività e perfino ai vigili che parcheggiavano le auto proprio davanti alle vetrine.
Migranti, governo più duro coi minori.
Tensione con la Germania sulle Ong
Controlli sanitari più rapidi per accertare l’età dei migranti che si dichiarano minorenni, più facile espellere chi ha un permesso di soggiorno di lungo periodo «per gravi ragioni di ordine pubblico e sicurezza dello Stato».
Sono le principali novità contenute nel nuovo decreto varato dal governo Meloni.
Intanto si tarda a trovare un’intesa a livello europeo: dopo la firma del cancelliere tedesco Olaf Scholz, è stata l’Italia a chiedere più tempo per valutare il nuovo compromesso.
Proprio con la Germania si sono registrate tensioni: dopo la notizia dei finanziamenti di Berlino alle Ong, da Palazzo Chigi è trapelata «sorpresa» per le sette navi con bandiera tedesca che navigavano nel Mediterraneo quando erano ancora in corso le trattative sul patto.
«Cosa c’è dietro?
Qualcuno vuole impedire un accordo?
È una cosa che non funziona», ha detto il ministro degli Esteri Antonio Tajani.
Strage in famiglia ad Alessandria: uccide figlio, moglie e suocera
Un uomo di 67 anni, Martino Benzi, ha ucciso la moglie, il figlio e la suocera prima di togliersi la vita.
La strage in famiglia si è consumata ad Alessandria il 27 settembre.
Il primo allarme è scattato nel giardino di una residenza per anziani dove Carla Schiffo, 78 anni, è stata trovata morta insieme a Benzi.
Nella tasca l’uomo aveva un biglietto: «Andate a casa, troverete due cadaveri».
E lì, una volta sfondata la porta, gli investigatori hanno trovato la 55enne Monica Berta e il 17enne Matteo Benzi.
Tutti uccisi a coltellate.
Li avevano cercati ovunque: il giovane non era andato a scuola e la donna, che non lavorava da tempo perché malata, era sparita.
«Sono rovinato, non c’è più scampo», l’ultimo messaggio lasciato scritto da Benzi.
Ancora da capire però le motivazioni che hanno portato a un gesto così crudele.
L’uomo teneva un blog dove definiva suo figlio «l’orgoglio della mia vita».
Mafia, morto Matteo Messina Denaro: per lui nessun funerale
Matteo Messina Denaro, l’ultimo boss della mafia stragista arrestato il 16 gennaio dopo 30 anni di latitanza, è morto il 25 settembre all’ospedale dell’Aquila.
Aveva 61 anni e da molto tempo soffriva di un tumore al colon.
Da tre giorni era in coma irreversibile.
Era stato condannato per le stragi di Capaci e via D’Amelia, per gli eccidi del ‘93 e per l’assassinio del ragazzino Giuseppe Di Matteo.
Nessun funerale, sul cadavere è stata disposta l’autopsia, com’è prassi per i detenuti.
«Se la vedrà con Dio e la sua coscienza», ha detto Michele Pennisi, arcivescovo emerito di Monreale.
Poi è stato portato al cimitero di Castelvetrano dove lo aspettavano i suoi parenti, tra cui uno che lo ha disconosciuto: «Doveva vivere di più stando in prigione».
Spari sulla folla a Rotterdam, tre vittime
Tre persone sono morte nella città olandese di Rotterdam dopo che un uomo di 32 anni vestito da militare ha sparato su una casa e un ospedale.
Le vittime sono una donna di 39 anni con la figlia di 14 e un’altra donna di 46 anni.
La polizia è entrata nell’ospedale mentre il personale in preda al panico portava fuori i pazienti su sedie e barelle.
Il giovane, che ha cercato di dare fuoco a entrambi i luoghi, è stato arrestato poco dopo.
Ancora da capire le ragioni del gesto.
«Non possiamo dire nulla, stiamo indagando – ha detto il procuratore ai giornalisti –.
L’uomo era uno studente nell’ospedale ed era già conosciuto per una condanna per maltrattamenti sugli animali».
Ucraina, mistero sulla morte dell’ammiraglio russo Sokolov
Secondo fonti ucraine il comandante della flotta russa del Mar Nero, Viktor Sokolov, è stato ucciso in Crimea insieme a una trentina di ufficiali in un attacco avvenuto la settimana scorsa.
Ma in un video diffuso dall’agenzia russa Ria Novosti Sokolov si vede in una riunione con altri militari.
E in un secondo video divulgato da Mosca l’ammiraglio è andato persino in diretta.
Kiev ha detto che farà le verifiche del caso.
Intanto il presidente Vladimir Putin ha annunciato l’autorità atomica Rosatom sta realizzando nuove armi avanzate «per mantenere un equilibrio strategico nel mondo».
Intanto la Polonia ha detto che manderà a Kiev solo armi vecchie: «Quelle moderne servono a noi», ha chiarito il presidente Duda.
Svolta storica in Francia, Macron vuole dare più autonomia alla Corsica
Il presidente francese Emmanuel Macron ha detto di essere favorevole a riconoscere l’autonomia alla Corsica in un articolo della Costituzione.
L’annuncio è arrivato nel corso di una visita sull’isola, che appartiene alla Francia dal 1769.
Macron ha parlato di un «progetto di legge organico» che non dovrà essere «né contro lo stato né senza lo stato».
La Corsica, secondo il presidente, «ha bisogno di più libertà per uscire da una situazione di incomprensione e risentimento» col continente.
Col nuovo statuto, tra l’altro, Macron si augura che «la lingua corsa possa essere meglio insegnata e che sia al centro della vita pubblica».
Negli ultimi anni gli indipendentisti hanno organizzato grosse proteste contro il governo francese, accusato di non aver tutelato il militante Yvan Colonna, ucciso in carcere.
Migranti nei container a Rivarolo, guai per la giunta Bucci: indaga la Procura
«Un grosso inciampo».
Così il sindaco Marco Bucci ha definito il caso scoppiato a Genova sul centro per i migranti minori ospitati nei container a Rivarolo.
Dopo le polemiche delle scorse settimane, dai giornali è emerso che il parcheggio preso in affitto dalla Misecoop era di Valentina Militerno, una collaboratrice dell’assessora ai Servizi sociali Lorenza Rosso e moglie dell’imprenditore Carlo De Romedis.
La proprietaria del terreno ha dato le dimissioni e l’assessora ha dichiarato che non sapeva nulla degli accordi fatti tra privati.
La Procura di Genova ha aperto un’inchiesta senza indagati né ipotesi di reato.
Ma intanto la questione è arrivata subito a Palazzo Tursi.
«Quel terreno non sarà usato per nessuna attività dell’amministrazione – ha detto Bucci in consiglio –.
Con l’avvocatura abbiamo accertato che non ci sono problemi legali, ma un possibile conflitto d’interesse sì.
Ora bisogna trovare una soluzione».
L’opposizione ha chiesto a gran voce le dimissioni dell’assessora Rosso, ma Bucci ha di nuovo risposto: «Il sindaco e la giunta sono una cosa sola, se non c’è fiducia me ne vado, ho già pronta la lettera di dimissioni».
Terremoto in Provincia a Savona, si indaga sui concorsi
Terremoto nella Provincia di Savona.
La direttrice generale Giulia Colangelo e il responsabile dell’ufficio legale Maurizio Novaro sono finiti indagati, la prima per maltrattamenti e atti persecutori, entrambi per aver favorito alcuni candidati nei concorsi per la selezione del personale.
L’inchiesta è partita un anno fa dalla denuncia per stalking presentata da una dipendente che Colangelo avrebbe mandato a fare la spesa e altre commissioni personali.
Da lì i fari della Procura avrebbero messo in luce anche irregolarità per far entrare in Provincia la figlia di un politico ligure.
A fare pressioni sarebbe stato il sindaco di Albisola Superiore, Maurizio Garbarini, anche lui indagato, per il quale la stessa Colangelo lavorava come segretaria generale.
Sarebbero sette le persone coinvolte nel complesso.
«Sono colpito a livello personale, ma il mio dovere è tutelare l’interesse dell’Ente e andare avanti con l’attività amministrativa», ha commentato il presidente della Provincia Pierangelo Oliveri.
Migranti, a Ventimiglia niente Cpr ma scoppia il caso politico
Il centro per i rimpatri dei migranti si farà in Liguria ma non sarà a Ventimiglia.
Lo ha annunciato il ministro dell’Interno Matteo Piantedosi che ha visitato il Ponente il 2 ottobre.
Nella città di confine si allestirà un centro di «sollievo» nell’ex Ferrotel, ma il Cpr è una struttura più «delicata», ha detto il ministro.
Le ipotesi sul tavolo, secondo le indiscrezioni di stampa, sono le caserme dismesse di Diano Castello, Vallecrosia e Albenga.
Ma i sindaci e gli esponenti dell’opposizione non sono d’accordo e parlano di una «soluzione indegna».
Intanto a Ventimiglia c’è agitazione per le parole del consigliere Roberto Parodi sul Cpr: «Vorrei vedere se fossero d’accordo – ha detto con riferimento agli altri Comuni –.
È come se ti mettessero sotto la finestra l’immondizia di Vallecrosia».
Un paragone, quello tra i migranti e l’immondizia, che ha fatto scoppiare la bufera.
Mestre, autobus precipita da un viadotto: 21 morti
Strage a Mestre, vicino a Venezia, dove un autobus che trasportava una quarantina di turisti è caduto da un viadotto per 10 metri e ha preso fuoco.
La tragedia si è consumata nella serata del 3 ottobre, sulla bretella per l’A4.
I morti sono 21, tutti stranieri eccetto l’autista.
Altre 15 persone sono state ricoverate negli ospedali, 10 sono gravi.
Il mezzo proveniva da Verona ed era stato noleggiato da un campeggio di Marghera.
La Procura di Venezia ha aperto un’inchiesta per omicidio stradale plurimo, al momento senza indagati.
Ci sono due ipotesi sulla dinamica: una manovra azzardata insieme alle condizioni del guard-rail che non avrebbe tenuto oppure un malore dell’autista che non è più riuscito a controllare la vettura.
L’autopsia potrebbe fare chiarezza.
Nessun contatto con altri mezzi prima di cadere nel vuoto.
Tra le vittime ci sono un bimbo di un anno, una ragazzina di 12 e una donna in luna di miele: il marito si è salvato.
Migranti, scontro Governo-magistratura sulla giudice di Catania
È diventata l’ennesimo scontro tra il Governo e la magistratura l’emergenza migranti in Italia.
Ad accendere la miccia è stata una sentenza della giudice Iolanda Apostolico del tribunale di Catania che non ha convalidato il trattenimento di tre tunisini considerando l’ultimo decreto in contrasto con la normativa europea.
La presidente del Consiglio Giorgia Meloni ha detto di essere basita e ha definito «incredibili» le motivazioni, il Governo ha annunciato che farà ricorso, l’Anm ha difeso la collega.
La giudice ha parlato di «questione giuridica, che non diventi personale».
Ma un video pubblicato dal ministro Salvini mostra Apostolico in una manifestazione del 2018 contro la polizia per chiedere di fare sbarcare i migranti dalla nave Diciotti.
Lei ha replicato: «Ero lì per evitare che ci fossero altri scontri».
La Lega ne chiede la radiazione, l’Anm dice che vedrà «se e come intervenire», ma manifesta preoccupazione per lo «screening sui giudici» e sostiene che la terzietà si misuri coi provvedimenti.
Campi Flegrei, torna la paura: in 3 mesi il piano di evacuazione
Ancora paura in Campania per il nuovo sciame sismico nella zona dei Campi Flegrei.
Una forte scossa, di magnitudo 4 sulla scala Richter, è stata sentita a Napoli nella serata del 2 ottobre.
Il governo ha approvato un decreto che prevede un piano di evacuazione da stilare in tre mesi e un’analisi del rischio delle aree edificate.
Ci saranno anche nuovi fondi per la protezione civile, oltre 52 milioni, anche se la Regione Campania non ha voluto partecipare: «Speriamo che cambi idea nelle prossime settimane», ha detto il ministro Nello Musumeci.
Intanto sono iniziate le prove d’evacuazione negli ospedali e ci sono alcuni Comuni, come Pozzuoli, che hanno già avviato le verifiche sugli edifici di proprietà.
Russia, Putin annuncia «Il nuovo missile nucleare funziona»
Il presidente russo Vladimir Putin ha affermato che Mosca ha condotto con successo l’ultima prova del missile nucleare Burevestnik.
Secondo i russi, l’arma avrebbe una portata teorica fino a 20mila chilometri e potrebbe volare a 50-100 metri di altezza senza farsi rilevare dai radar, quindi si potrebbe usare per colpire anche gli Stati Uniti.
Intanto il presidente americano Joe Biden ha chiesto al Congresso più soldi per l’Ucraina dopo che il Pentagono ha avvertito che i fondi sono agli sgoccioli.
Per quanto riguarda la guerra, oltre 50 persone sono morte in un attacco russo su Kupiansk e a Karkhib un missile ha colpito un palazzo: tra le vittime un bambino di 10 anni trovato senza vita insieme a sua nonna.
Murcia, incendio in due discoteche: 13 morti e feriti
Incendio catastrofico all’alba del 1° ottobre in due discoteche di Murcia, città spagnola di 400mila abitanti gemellata con Genova.
Il fuoco, il fumo e i crolli delle strutture hanno causato 13 morti e decine di feriti.
Altre 5 persone che erano disperse sono state ritrovate vive e in buona salute.
I vigili del fuoco sono riusciti a spegnere le fiamme dopo ore di lavoro.
Secondo le prime ipotesi l’incendio è stato innescato da un cortocircuito, ma alcuni video condivisi sui social network mostrano persone con piccoli razzi accesi mentre ballano.
Da quello che ha fatto sapere il Comune, i locali Teatre e Fonda Milagros non avevano la licenza e non potevano nemmeno aprire: nel 2022 avevano ricevuto l’ordine di chiusura per violazioni delle norme di sicurezza.
Il Premio Nobel per la pace all’attivista iraniana Narges Mohammadi
Narges Mohammadi, attivista iraniana per i diritti delle donne, in carcere dal 2016, ha ricevuto il Premio Nobel per la pace.
«La sua lotta coraggiosa ha comportato enormi costi personali», ha affermato il comitato per il Nobel.
Mohammadi è stata arrestata 13 volte e condannata 5 volte per un totale di 31 anni di prigione e 154 frustate.
«Un momento storico per la lotta per la libertà in Iran», il commento della famiglia.
Il Nobel per la medicina è andato all’ungherese Katalin Karikó e all’americano Drew Weissman per aver avviato gli studi che hanno portato ai vaccini a Rna messaggero contro il Covid.
Il premio per la letteratura è stato assegnato al norvegese Jon Fosse per le sue opere di teatro e «prosa innovativa».
Lui si è detto «meravigliato, ma non troppo».
Festini a luci rosse a Genova, spunta il nome del vicepresidente Piana.
Lui: «Mai stato lì»
Festini con droga e prostitute per ingraziarsi i personaggi più importanti della città.
È quello che è emerso da un’inchiesta della Procura di Genova per detenzione e spaccio di cocaina e favoreggiamento della prostituzione che ha portato all’arresto dell’architetto Alessandro Cristilli e dell’albergatore Christian Rosolani.
Nell’ordinanza si legge anche il nome del vicepresidente della Regione Liguria Alessandro Piana, che in un’intercettazione è menzionato da Cristilli come invitato a una serata il 1° marzo 2022 insieme a Pietro Biglia di Saronno, notaio molto conosciuto a Genova ed ex presidente di Filse.
«Non sono mai stato a un festino, mai andato con prostitute e non ho mai assunto droghe.
Quella sera ero a casa mia a lavorare», ha dichiarato in una conferenza stampa Piana, che non è indagato ma ha chiesto di essere sentito dalla Procura.
Il caso è finito subito in consiglio regionale dove tutti hanno manifestato solidarietà al vicepresidente tranne Ferruccio Sansa, che ne aveva chiesto le dimissioni con un post su Facebook in cui si parlava di «bunga bunga».
Poco dopo un altro caso giudiziario è scoppiato proprio su Sansa: sua moglie, l’avvocata Valeria Valerio, è indagata insieme a un frate per concorso in circonvenzione di incapace e le è stato sequestrato il conto bancario in comune col marito.
«Mi fido della magistratura – ha commentato il consigliere –.
La questione tocca il lavoro di mia moglie e non riguarda il mio ruolo istituzionale».
La Lega però non ha mancato di pungerlo: «Se fossi coerente con ciò che dici ti dovresti dimettere».
Migranti, i sindaci del Golfo Dianese scrivono a Piantedosi: «No al Cpr»
«No al Cpr per i migranti a Diano Castello, una bomba pronta a esplodere».
È quello che pensano i sette sindaci del Golfo Dianese, in provincia di Imperia, che hanno inviato una lettera al ministro dell’Interno Matteo Piantedosi per opporsi alla realizzazione del centro nell’ex caserma Camandone.
«La struttura – si legge nel documento – è in una località di pregio, a breve distanza da importanti strutture ricettive e commerciali».
La preoccupazione è legata soprattutto all’economia turistica: «Il danno – scrivono i sindaci – potrebbe essere enorme in termini di prodotto interno regionale».
Secondo Cristiano Za Garibaldi, primo cittadino di Diano, «si sta giocando col fuoco, questa è un’ipotesi folle».
Piantedosi, nella prefettura di Imperia, aveva escluso l’idea di collocare il Cpr a Ventimiglia, anche se il sindaco Flavio Di Muro sarebbe stato d’accordo.
In Liguria mai così caldo a ottobre negli ultimi vent’anni
I primi dieci giorni di ottobre del 2023 sono stati i più caldi in Liguria degli ultimi vent’anni.
A dirlo sono i dati di Arpal: la temperatura media giornaliera è stata di 19,2 gradi, la più alta di tutto il periodo, rispetto a una media climatologica di 15,7 gradi.
Il record precedente è stato segnato nel 2009 e nel 2004 con una temperatura media di 17,4 gradi.
Allargando lo sguardo si può dire inoltre che nell’arco che va dal 1° giugno al 30 settembre si è registrata una media di 21,7 gradi, appena più bassa dei 21,8 del 2003.
L’anomalia in relazione ai vent’anni è di 1,2 gradi, un segnale importante secondo gli esperti.
Quest’anno a Genova, con 37,9 gradi il 21 agosto, si è toccata la temperatura più alta in città fin dal 1833.
Ora però cambia tutto: dalla metà del mese arriva una perturbazione che porta maltempo e aria più fresca.
Finalmente, un assaggio d’autunno.
Il gas è di nuovo a rischio, Meloni vola in Africa
Torna l’allarme energia in Italia dopo lo scoppio della guerra in Israele.
La presidente del Consiglio Giorgia Meloni è andata in visita Mozambico e Congo insieme all’amministratore delegato di Eni Claudio Descalzi.
La crisi partita dall’Ucraina è ancora viva e le vicende in Medio Oriente potrebbero peggiorare la situazione, visto che l’Algeria, con cui l’Italia ha firmato accordi per la fornitura di gas, è schierata con Hamas.
Così il governo cerca di aprire nuovi canali.
Già in questi giorni il prezzo del gas sul mercato di Amsterdam è salito del 15%, arrivando a 53 euro al megawattora, e anche l’Agenzia internazionale dell’energia ha avvertito della possibile carenza di gasolio in Europa per il prossimo inverno.
Il Cnel boccia il salario minimo: «Meglio la contrattazione collettiva»
Il Consiglio nazionale dell’economia e del lavoro ha affondato il salario minimo.
Nel documento approvato a maggioranza – contrarie Cgil, Uil e Usb – si sostiene che questa misura non risolverebbe né il problema del lavoro povero né la pratica del dumping contrattuale, e si propone invece di puntare sulla contrattazione collettiva.
«Piuttosto bisogna programmare e realizzare, in un piano d’azione pluriennale, interventi organici – ha detto Meloni –.
È la strada che il Governo vuole prendere nel minor tempo possibile, tenendo in massimo conto le indicazioni e i suggerimenti», anche quelli che arriveranno dall’opposizione.
Una tariffa minima retributiva nei settori più critici era stata proposta da cinque esperti, ma è stata respinta.
Per il presidente del Movimento 5 Stelle Giuseppe Conte si è compiuto «il delitto perfetto».
Il segretario della Cgil Maurizio Landini spinge nuovamente per il salario minimo in una legge sulla rappresentanza: «Non si può essere pagati 5 o 6 euro l’ora, sono stipendi da fame», ha attaccato.
Ragazzo di 23 anni si uccide su TikTok, l’ombra del cyberbullismo
Un ragazzo di 23 anni di Bologna si è ucciso mentre era in diretta su TikTok, il social network dove era seguito da 300mila persone. Inquisitor Ghost era il suo nickname, come uno dei personaggi del videogioco Call of Duty.
Secondo alcune testimonianze il giovane sarebbe stato vittima di cyberbullismo: avrebbe conosciuto online una ragazza che si era detta maggiorenne sebbene avesse 17 anni, poi lei avrebbe diffuso i messaggi tra loro per farlo accusare di pedofilia.
«L’invidia di queste persone malvagie ha ucciso mio figlio», ha scritto suo padre parlando di una «storia falsa» che lo avrebbe portato a morire per «proteggersi» dalla vergogna.
La Procura ha aperto un’inchiesta senza indagati e senza ipotesi di reato.
Sul caso stanno lavorando i carabinieri.
Hamas attacca Israele, scoppia un’altra guerra: i morti sono già migliaia
Israele è in guerra.
Il 7 ottobre Hamas ha avviato un attacco dalla Striscia di Gaza con una pioggia di razzi e incursioni da terra e dal mare.
«Lo preparavamo da due anni», ha detto uno dei capi dell’organizzazione palestinese.
Colpite anche Tel Aviv e Gerusalemme.
I morti e i feriti sono già migliaia da entrambe le parti.
Il primo ministro Benjamin Netanyahu, benché accusato per il fallimento dei servizi di sicurezza, ha ricevuto il mandato per formare un governo di unità nazionale: «Sarà una guerra lunga e dura – ha annunciato – ma schiacceremo Hamas come l’Isis».
Decine di ostaggi sono prigionieri dei miliziani islamisti.
Israele ha staccato tutte le forniture di energia, acqua e cibo ai palestinesi nel territorio di Gaza.
Bambini piccoli sono stati uccisi nei kibbutz: in quello di Kfar Aza i soldati israeliani hanno raccontato di averne trovato 40 senza vita, alcuni decapitati.
Ci sono giovani bruciati vivi e intere famiglie distrutte a sangue freddo.
Intanto l’esercito di Israele ha ordinato l’evacuazione di tutti i civili da Gaza, oltre un milione di persone, in previsione di un’offensiva totale contro Hamas.
L’Onu ha chiesto di tornare indietro per non avere «conseguenze umanitarie devastanti».
In tutto il mondo cresce l’attenzione sui possibili obiettivi dei terroristi.
«Hamas è il male puro», ha detto il presidente americano Joe Biden parlando alle comunità ebraiche e confermando l’appoggio a Israele.
La Russia, invece, si è detta «sorpresa» per l’attacco.
Ucraina, Zelensky: «Mi ricandido solo se continua la guerra»
Volodymyr Zelensky, il presidente dell’Ucraina, è pronto a ricandidarsi alle elezioni ma solo se la guerra continuerà.
Così ha detto in un’intervista a una televisione della Romania: «Se la guerra continua sì, se la guerra finisce no. Non posso scappare nel mezzo della guerra», ha affermato.
Intanto Zelensky ha fatto una visita a sorpresa nel quartiere generale della Nato a Bruxelles, accolto dal segretario Jens Stoltenberg.
«Ora è importante che non ci lasciate soli», ha detto chiedendo aiuti per un sistema di difesa aerea «per cacciare via i russi dal nostro territorio».
«Noi siamo accanto all’Ucraina, è importante per tutta la Nato – ha risposto Stoltenberg –.
La vostra battaglia è anche la nostra, vi aiuteremo finché sarà necessario».
Disinformazione e terrorismo, la Commissione europea indaga su X
La Commissione europea ha aperto un’inchiesta su X, così si chiama il social network che una volta era Twitter, per contenuti di disinformazione, terrorismo, violenza e istigazione all’odio comparsi dopo l’attacco di Hamas contro Israele.
L’annuncio l’ha dato il commissario per il Mercato interno, Thierry Breton, dopo una lettera di richiamo inviata a Elon Musk.
Visto che è una delle piattaforme capaci di influenzare il mercato, «X è tenuta a seguire tutte le disposizioni del Digital Services Act – evidenzia la Commissione europea – inclusa la valutazione e mitigazione dei rischi legati alla diffusione di contenuti illegali, disinformazione, violenza di genere e qualsiasi effetto negativo sull’esercizio dei diritti fondamentali, dei diritti dei bambini, della sicurezza pubblica e del benessere mentale».
Caso festini, Piana sentito in procura.
Ferrando: «C’ero anch’io, ma niente sesso o droga»
Nuovi sviluppi dell’inchiesta della Procura di Genova sui festini con prostitute e droga che ha portato all’arresto dell’architetto Alessandro Cristilli e dell’imprenditore Christian Rosolani.
Il 19 ottobre è stato sentito dal procuratore capo Nicola Piacente il vicepresidente della Regione Alessandro Piana, che aveva chiesto di parlare coi magistrati, benché non indagato, dopo che era uscito il suo nome dall’ordinanza di custodia cautelare.
Il verbale dell’incontro è stato secretato, così come l’interrogatorio di Jessica Nikolic, una delle prostitute presenti a quelle serate, già arrestata in passato per estorsione: anche lei aveva voluto essere ascoltata.
In una memoria il notaio Pietro Biglia di Saronno ha ammesso di essere stato da Cristilli ma solo per una cena di lavoro e ha negato che ci fosse Piana.
Lo stesso per Mauro Ferrando, avvocato e presidente del Porto Antico: «Ero lì ma nessuno mi ha offerto né droga né prestazioni sessuali», ha dichiarato in una nota.
Il progetto dello Skymetro: sei stazioni e doppio binario, pronto nel 2027
Il Comune di Genova ha presentato il progetto dello Skymetro, il prolungamento della metropolitana in sopraelevata da Brignole a Molassana.
I lavori, ha annunciato l’assessore Matteo Campora, inizieranno a maggio 2024 e saranno finiti in tre anni.
Sei stazioni, 11 minuti per percorrere tutto il tragitto, frequenza massima di 6 minuti grazie al doppio binario su tutta la linea, 398 milioni già finanziati dal Governo i numeri principali del progetto.
I piloni non poggeranno nel Bisagno ma sulla strada.
Sulla copertura ci saranno pannelli solari che forniranno almeno la metà dell’energia necessaria.
Fino a Marassi lo Skymetro passerà sulla sponda destra, poi correrà sulla sinistra fino a Molassana.
L’obiettivo di Tursi è quello di trovare altri 200 milioni per arrivare fino a Prato con due ulteriori stazioni e 5 minuti di viaggio aggiuntivi.
Falsa dottoressa scoperta all’ospedale di Bordighera
Lavorava come dottoressa al punto di primo intervento dell’ospedale di Bordighera, ma non era iscritta all’ordine.
Per questo motivo una donna di 56 anni di Torino, Enrica Massone, è indagata dalla Procura di Imperia per esercizio abusivo della professione, falso e truffa.
Massone era stata assunta dalla società Igea di Roma che fornisce personale sanitario all’Asl, come ha chiarito l’azienda in una nota.
La falsa dottoressa, che aveva già condanne per frode e circonvenzione di incapace, aveva consegnato un’autocertificazione in cui diceva di essere iscritta all’ordine, ma in realtà non aveva nessun titolo, nemmeno quello universitario.
Quando è stata scoperta aveva già svolto tre turni.
Il Governo vara la manovra, 28 miliardi e testo bloccato
Il Consiglio dei ministri ha varato la manovra finanziaria per il 2024, un testo da 28 miliardi (4 solo per la riforma dell’Irpef) che non sarà facile da cambiare, visto che la maggioranza si è impegnata a non presentare emendamenti.
Una manovra «seria e realistica che concentra le risorse sulle grandi priorità», ha detto la presidente Giorgia Meloni.
Rinnovato per un anno il taglio del cuneo fiscale che varrà all’incirca 100 euro al mese per 14 milioni di italiani.
Sette miliardi vanno al rinnovo dei contratti della pubblica amministrazione, di cui 2 per la sanità.
Per la rivalutazione delle pensioni a causa dell’inflazione ci sono 14 miliardi, ma sarà più difficile andarci prima.
Alle madri con due figli e oltre i contributi li pagherà lo Stato e dal secondo figlio in poi il nido sarà gratis.
Per abbattere le liste d’attesa della sanità si potranno acquistare più prestazioni dai privati.
E gli stranieri extracomunitari dovranno pagare 2mila euro all’anno per iscriversi al servizio sanitario nazionale.
Contro la manovra la Cgil è pronta a chiamare lo sciopero generale.
Meloni annuncia: «Con Giambruno è finita»
«La mia relazione con Andrea Giambruno, durata quasi dieci anni, finisce qui».
Così, con un post sui social network, la presidente del Consiglio Giorgia Meloni ha annunciato la fine della sua storia col giornalista di Mediaset.
«Le nostre strade si erano divise da tempo», scrive la premier, ma la notizia arriva subito dopo le nuove registrazioni fuori onda pubblicate da Striscia la notizia in cui Giambruno fa proposte spinte a colleghe e parla di incontri a tre o quattro, poi però aggiunge: «Cos’avrò detto?
Si ride, si scherza».
Meloni, nel suo messaggio, lo ringrazia «per gli anni bellissimi passati insieme» e «per avermi regalato la cosa più importante della mia vita, nostra figlia Ginevra».
E alla fine si toglie il sassolino contro «tutti quelli che hanno sperato di indebolirmi colpendomi in casa»: sappiano «che la pietra resta pietra e la goccia è solo acqua».
Caso scommesse e Fabrizio Corona, calciatori nella bufera
Il caso delle scommesse sconvolge il mondo del calcio italiano tra l’inchiesta della Procura di Torino e le rivelazioni di Fabrizio Corona, uscito dal carcere e subito ospitato da diversi programmi televisivi.
Il primo coinvolto era stato Nicolò Fagioli della Juventus che ha già patteggiato con la procura della Figc 7 mesi di stop dal calcio giocato e un programma di cura.
I giocatori della nazionale Sandro Tonali e Nicolò Zaniolo hanno dovuto lasciare il ritiro dopo aver ricevuto un avviso di garanzia e un atto di perquisizione: Tonali, che oggi gioca nel Newcastle, ha ammesso che puntava su Milan e Brescia.
Ma Corona ha fatto altri nomi: Nicola Zalewski e Stephan El Shaarawy della Roma, Federico Gatti della Juve e Nicolò Casale della Lazio.
La Procura di Torino ha smentito: «Nessuna evidenza».
E, mentre arrivano le prime querele contro Corona, la sua presunta fonte si è presentata al Cerbero Podcast per dire che aveva «parlato a vanvera» e che era tutto inventato.
Guerra Hamas-Israele, strage a Gaza: il mistero dell’attacco all’ospedale
Strage di civili all’ospedale di Gaza, bombardato nella serata del 17 ottobre: secondo i palestinesi i morti sarebbero più di 500 con centinaia di feriti.
Israele e Hamas si accusano a vicenda per la responsabilità dell’attacco che ha fatto inorridire tutto il mondo.
Per gli Stati Uniti la colpa è di Hamas «ma non fate i nostri stessi errori», ha avvertito il presidente americano Joe Biden in visita a Tel Aviv.
La battaglia però si sposta verso la striscia di Gaza: «Hamas come i nazisti, combattete come leoni», ha detto il presidente israeliano Netanyahu ai suoi soldati.
Hamas ha diffuso il primo video di un ostaggio, una ragazza israeliana di 21 anni con nazionalità anche francese che racconta: «Stavo tornando da una festa, mi hanno portato a Gaza.
Vi prego, fatemi uscire di qui».
Grazie a un’intesa tra Israele, Egitto e Stati Uniti si potrà aprire il varco di Rafah per far arrivare aiuti alla popolazione palestinese.
Attentato a Bruxelles, morti due svedesi: l’Europa ha ancora paura
Torna il terrore nel cuore dell’Europa.
Nella serata del 16 ottobre due svedesi sono stati uccisi nel centro di Bruxelles da un uomo che ha gridato «Allah akbar» e ha sparato con un kalashnikov da una moto in corsa.
Le vittime erano lì per assistere a una partita di calcio col Belgio, sospesa e poi annullata per ragioni di sicurezza.
In un video l’attentatore – Lassoued Abdeslam il suo vero nome – dichiarava di appartenere allo Stato islamico e poco dopo l’agenzia di propaganda dell’Isis ha rivendicato l’attacco.
L’uomo è stato ferito a morte in uno scontro con la polizia: partito dalla Tunisia, sbarcato a Lampedusa nel 2011, era stato nuovamente in Italia dieci anni più tardi.
Massimo livello di allerta per il terrorismo in tutta Europa, 11 Paesi (tra cui l’Italia) hanno sospeso Schengen e hanno ripristinato i controlli alle frontiere.
X a pagamento, Musk fa sul serio: si parte in due Paesi
Novità nel mondo dei social media.
Il proprietario di X Elon Musk, dopo avergli tolto il nome Twitter, vuole renderlo a pagamento per tutti.
Si comincia con un test per gli utenti di Nuova Zelanda e Filippine, un abbonamento di quasi un dollaro all’anno per poter usare anche funzioni di base, come pubblicare messaggi.
L’idea sarebbe quella di contrastare lo spam e l’attività dei bot, i profili fasulli che caricano contenuti in automatico.
Sono mesi che Musk annuncia questo cambiamento che secondo l’opinione degli analisti dovrebbe servire a raccogliere un po’ di denaro, visto che la piattaforma, acquistata per 44 miliardi di euro, non è molto in salute.
Altre voci affermano che il social potrebbe uscire dalla disponibilità per l’Unione Europea perché il miliardario non sarebbe contento delle regole sui servizi digitali.
Maltempo in Liguria, nel Levante i fiumi fanno ancora paura
Settimana di maltempo su Genova e il Levante della Liguria, per fortuna senza troppi danni.
Il 24 ottobre sera si sono vissuti momenti di paura a Recco e Rapallo dove i torrenti hanno sfiorato l’esondazione dopo il nubifragio che ha portato oltre 100 millimetri di pioggia in un’ora tra Tigullio e il Golfo Paradiso.
Allagamenti e frane in tutta la zona.
L’autostrada A12, trasformata in piscina, è stata chiusa tra Recco e Rapallo.
Diversi fiumi hanno superato il livello di guardia: il Bisagno alla Presa, l’Entella, il Vara e l’Aveto.
Nella nottata tra il 26 e il 27 ottobre nuova allerta nello Spezzino, dove è tornato l’incubo alluvione a 12 anni dal disastro.
Vento forte a più di 100 km/g, decine di alberi caduti sulle strade, qualche allagamento in città ma senza grosse conseguenze.
Poi lo spettacolo della mareggiata nonostante due persone ferite a Genova: per fortuna non sono gravi.
Ora si attende un nuovo peggioramento.
A Genova l’assemblea dei sindaci italiani, tutti contro i tagli
Genova capitale dei comuni italiani per tre giorni con l’assemblea nazionale di Anci aperta il 24 ottobre dal presidente della Repubblica Sergio Mattarella al padiglione Jean Nouvel nel cantiere del Waterfront.
Da qui si è alzato il grido dei sindaci contro i nuovi tagli agli enti locali previsti dal Governo, 600 milioni per cinque anni: «Senza soldi non possiamo garantire i servizi».
I primi cittadini insistono per poter fare il terzo mandato, oggi vietato dalla legge.
Sono stati 14 i ministri intervenuti all’assemblea, 7mila tra sindaci, amministratori e ospiti.
Presente il commissario europeo Gentiloni, Meloni ha inviato un videomessaggio.
Nell’occasione il sindaco di Genova Marco Bucci ha proposto di rinominare l’inno d’Italia: «L’hanno scritto due genovesi, Mameli e Novaro: chiamiamola La Genovese come l’inno francese si chiama La Marsigliese».
Un’idea che in città non è piaciuta a tutti.
Chiude a chiave i genitori in camera, uomo arrestato a Genova
Un uomo di 49 anni è stato arrestato a Genova perché aveva chiuso in camera i suoi genitori.
I due anziani, di 83 e 80 anni, non hanno potuto far altro che chiedere aiuto gettando dalla finestra un biglietto attaccato a un cuscino con scritto: «Siamo chiusi in casa, chiamate qualcuno e venite con una macchina sotto la finestra».
I fatti sono avvenuti in un appartamento di San Fruttuoso nel pomeriggio del 24 ottobre.
Un passante ha visto il messaggio e ha avvertito la polizia.
Da quanto accertato, l’uomo aveva litigato coi suoi genitori per futili motivi, loro si erano spaventati e così si erano rifugiati in camera, ma il figlio ha chiuso a chiave e li ha lasciati lì per ore, senza cibo, senza telefono e perfino senza luce.
Alla fine i due anziani non hanno voluto denunciarlo, ma ci hanno pensato i poliziotti che lo hanno messo in manette per sequestro di persona.
La manovra in Parlamento, Meloni: «Nessun problema con la maggioranza»
Ore decisive per la manovra finanziaria che inizia il suo iter in Parlamento.
Tra le ipotesi emerse negli ultimi giorni c’era quella di un prelievo forzato sui conti correnti per chi ha debiti col fisco, ma la norma è stata esclusa dalla stessa presidente Giorgia Meloni: «Non se ne parla», avrebbe detto ai suoi.
Tra i punti più difficili per un’intesa tra le forze di maggioranza, viste le pressioni della Lega, ci sono le pensioni: dovrebbero bastare 62 anni d’anzianità e 41 di contributi, ma per ricevere l’assegno bisognerà aspettare dai 6 ai 9 mesi.
E dovrebbe sparire l’anticipo al 2024 per l’adeguamento alla speranza di vita a prescindere dall’età.
Fratelli d’Italia incalza per alzare le tasse sugli affitti turistici, Forza Italia punta i piedi.
Ma la premier assicura nuovamente: «Non c’è nessun problema tra me, Salvini e Tajani».
In Italia 2 milioni di poveri, il 63% delle famiglie fatica ad arrivare alla fine del mese
In Italia almeno il 63% delle famiglie fatica ad arrivare alla fine del mese e più di 2 milioni sono in povertà assoluta.
I dati sono quelli di Eurostat e Istat e fotografano una situazione in peggioramento.
I poveri sono l‘8,3% di tutta la popolazione, l’anno scorso erano il 7,7%, 165mila famiglie in più.
L’indigenza è provocata soprattutto dall’aumento dell’inflazione.
Drammatico il numero dei minori in povertà: 1 milione e 270mila, il 13,4% contro il 12,6% dell’anno scorso.
Tra chi non è povero secondo i limiti convenzionali, tanti faticano lo stesso, molto più della media europea che si ferma al 45,5%.
Il dato italiano è il peggiore tra i grandi Paesi e sorpassa Germania, Francia, Polonia, Spagna e Portogallo.
Medici multati per «troppo lavoro», interviene Mattarella
Sanzionati per aver lavorato troppo.
È capitato a tre primari del Policlinico di Bari, destinatari del provvedimento dell’Ispettorato del lavoro che ha contestato loro la violazione delle norme sulle pause di medici e infermieri durante l’emergenza Covid.
Un caso che ha fatto molto rumore: a sollevarlo è stato il primario del pronto soccorso Vito Procacci, che ha scritto una lettera al presidente della Repubblica Sergio Mattarella.
Intanto il presidente della Federazione nazionale degli Ordini dei medici, Filippo Anelli, ha contattato la ministra Elvira Calderone.
La sanzione è stata prima sospesa dall’Ispettorato, e poi cancellata dopo l’intervento di Mattarella.
Ora l’Ordine dei medici chiede al Governo un piano straordinario di assunzioni.
Israele avvia l’attacco di terra a Gaza, scontro col segretario dell’Onu
Israele ha iniziato un pesante attacco definito «senza precedenti» nella Striscia di Gaza con carri armati e colpi d’artiglieria insieme ai bombardamenti aerei.
Il 25 ottobre il presidente Netanyahu aveva confermato l’invasione di terra, ritenendola il solo modo per eliminare Hamas e liberare gli ostaggi.
Intanto è scoppiato il caso mediatico sulle parole del segretario generale dell’Onu António Guterres davanti al Consiglio di sicurezza: «È importante riconoscere che gli attacchi di Hamas non sono arrivati dal nulla.
Il popolo palestinese è stato sottoposto a 56 anni di occupazione soffocante».
Il ministro degli Esteri israeliano Cohen ha chiesto subito le dimissioni.
Ma Guterres aveva detto anche che «le proteste del popolo palestinese non possono giustificare gli attacchi di Hamas».
E infatti ha ribattuto: «È falso che abbia giustificato i terroristi».
Di tutt’altro tenore le dichiarazioni del presidente turco Erdogan su Hamas: «Non sono terroristi ma liberatori che combattono per la loro terra».
Stati Uniti, istruttore dell’esercito spara sulla folla: 18 morti
Ennesima strage legata alle armi da fuoco negli Stati Uniti.
Nel Maine un ex istruttore di tiro dell’esercito americano ha sparato con un fucile in un ristorante e su una festa di ragazzi in un bowling e ha ucciso 18 persone ferendone 13, alcune in gravi condizioni.
Le autorità hanno invitato gli abitanti a restare in casa e chiudere le porte a chiave.
Il presidente Joe Biden ha chiesto di nuovo al Congresso di approvare il divieto per le armi d’assalto e una stretta sui controlli: «È il minimo che possiamo fare per gli americani costretti a vivere con cicatrici fisiche e mentali per questo nuovo attacco senza senso».
Robert Card – questo il nome del responsabile – era entrato nell’esercito nel 2022, ma di recente ha iniziato ad avere problemi mentali e l’estate scorsa è stato ricoverato in un centro specializzato.
Il 45% degli africani in Europa vittima di razzismo e discriminazione
Quasi la metà delle persone di origine africana in Europa è vittima di razzismo e discriminazione nella vita quotidiana.
È quello che emerge da un’indagine dell’Agenzia dell’Unione Europea per i diritti fondamentali: il 45% degli intervistati dice di essere stato discriminato per la razza nei cinque anni precedenti.
Nel 2016 questa quota era del 36%.
Nel dettaglio, l’Italia tocca il 44%, ma in Austria e Germania il dato supera il 70%.
Il 34% si è sentito discriminato nella ricerca del lavoro, il 31% sul lavoro.
Il 30% dice di aver subito molestie a causa della razza, ma quasi nessuno va a denunciarle.
Mareggiata e maltempo in Liguria, danni dal mare all’entroterra
Una forte mareggiata di libeccio si è abbattuta il 3 novembre su Genova e le riviere della Liguria, in particolare quella di Levante, causando danni, disagi e feriti.
I marosi, alti più di 6 metri, sono arrivati sulle strade e hanno allagato diversi locali.
A Camogli un ristorante è crollato.
A Sestri Levante il mare è entrato nel centro storico del paese.
A Genova un uomo è stato travolto da un’onda a Punta Vagno ed è finito in rianimazione all’ospedale San Martino.
L’Aurelia è stata chiusa in più tratti da Levante a Ponente, problemi anche per i treni.
Danni sulle passeggiate di Nervi e Voltri.
Il presidente della Regione Giovanni Toti ha annunciato che chiederà lo stato d’emergenza e ha convocato le associazioni di categoria per la conta dei danni.
Nei giorni precedenti il maltempo aveva mandato in crisi l’entroterra con decine di frane, strade chiuse, fiumi in piena, migliaia di persone senza luce, venti a 200 km/h. Per l’allerta meteo tutti i cimiteri a Genova sono rimasti chiusi nel giorno dei defunti.
«Pronto a morire per la jihad», arrestato a Genova per terrorismo
Un uomo di 22 anni originario del Bangladesh è stato arrestato dalla polizia di Genova per terrorismo.
Dall’indagine della Digos, durata due anni, è emerso che partecipava a un’organizzazione legata ad Al- Qaeda chi vuole fondare un emirato islamico in Pakistan.
Faysal Rahman, che lavorava nei cantieri di Sestri Ponente, si dichiarava «soldato di Allah» e «pronto al martirio», istigava alla jihad e alla violenza pubblicando e commentando svariati video online e stava imparando a usare armi da fuoco, tra cui un mitragliatore.
La Digos ha effettuato anche perquisizioni su due indagati, un altro giovane del Bangladesh che risiede a Mantova e un predicatore islamico.
Donna strangolata dal marito a Savona, morta dopo due giorni
È morta la donna di 31 anni, Etleva Bodi, è morta dopo essere stata strangolata da suo marito Selami Bodi a Savona nella notte tra il 28 e il 29 ottobre.
Madre di quattro figli, era stata ricoverata in condizioni critiche all’ospedale San Paolo.
Il marito è stato arrestato per omicidio e i ragazzi – il più grande ha 13 anni – sono stati affidati a uno zio.
Tutto era iniziato in casa della coppia a Villapiana: dopo una violenta lite la donna si era chiusa in camera ma l’uomo, di dieci anni più grande di lei, ha sentito che parlava al telefono: forse in preda alla gelosia, le ha messo le mani al collo e ha stretto sempre più forte finché ha visto che non respirava più.
Dopo due giorni ha smesso di vivere.
Alluvione in Toscana, almeno sei morti
Toscana in ginocchio per l’alluvione.
Almeno sei i morti e due i dispersi in seguito all’esondazione del Bisenzio nella zona di Prato nella serata del 2 novembre, quando la tempesta Ciaran ha investito l’Italia.
Centinaia di persone sono ancora in difficoltà e sono raggiungibili solo con gommoni o elicotteri.
I sindaci hanno invitato la popolazione a stare ai piani superiori.
Allagato l’ospedale di Pontedera.
Il presidente Giani ha parlato di «situazione davvero gravissima» e ha annunciato lo stato d’emergenza.
Ingentissimi i danni per le attività produttive, secondo Confindustria.
Scherzo telefonico per Meloni: «La guerra in Ucraina?
C’è tanta stanchezza»
La presidente del Consiglio Giorgia Meloni è finita vittima di uno scherzo telefonico di due comici russi, Vovan e Lexus, uno dei quali si è spacciato per il presidente della Commissione dell’Unione Africana.
I fatti risalgono al 18 settembre.
A un certo punto del discorso Meloni commenta che «c’è tanta stanchezza da tutte le parti» sulla guerra in Ucraina e che «si avvicina il momento in cui tutti capiranno che abbiamo bisogno di una via d’uscita».
La presidente è stata «vittima di un episodio di sciatteria», commentano da Palazzo Chigi.
Intanto il consigliere diplomatico Francesco Talò ha dato le dimissioni.
Incarcerate per traffico di droga, le due ragazze italiane tornano in libertà
Sono tornate in libertà Amina Milo e Ilaria De Rosa, le due ragazze di 18 e 24 anni rimaste prigioniere in Kazakistan e in Arabia Saudita, la prima per tre mesi, la seconda per sei.
Entrambe erano state accusate di traffico di droga perché, secondo le autorità locali, trovate in possesso di piccole quantità di hashish.
«Ho passato momenti drammatici, ora però sono libera», ha detto Milo che avrebbe subito abusi per i quali alcuni poliziotti sono stati indagati.
De Rosa, che lavorava come assistente di volo, era stata fermata a casa di un amico nel giardino di una villa e ha sempre negato le accuse.
Israele-Hamas, Gaza sempre sotto le bombe.
Allarme antisemitismo in Europa
Prosegue il conflitto tra Hamas e Israele con nuovi bombardamenti a Gaza per i quali l’Onu ipotizza crimini di guerra.
I primi stranieri e palestinesi feriti hanno lasciato la Striscia attraverso il varco di Rafah.
Il Papa in un’intervista ha proposto «due popoli, due stati: ogni guerra è una sconfitta».
Per il capo di Hamas Ismail Haniyeh l’attentato del 7 ottobre è stato «una reazione alle politiche del governo Netanyahu».
In Europa intanto cresce l’allarme per l’antisemitismo: alcune stelle di David sono state dipinte su muri di abitazioni e banche a Parigi.
Sempre nella capitale francese una donna coperta con un velo ha gridato «Allahu akbar» in una stazione: la polizia le ha sparato, ora è in ospedale.
Condannato il «re delle criptovalute», rischia 100 anni di carcere
Sam Bankman-Fried, fondatore di Ftx ritenuto il re delle cripto-valute, è stato giudicato colpevole di tutte e sette le imputazioni nei suoi confronti.
Era accusato di essere l’architetto di una delle più grandi truffe finanziarie della storia americana e ora rischia fino a 100 anni di carcere.
La società Ftx, fondata nel 2019, era crollata improvvisamente un anno fa facendo perdere miliardi di dollari a molti clienti.
Nel processo anche i suoi collaboratori più stretti, compresa la sua ex fidanzata Carolin Ellison, hanno testimoniato contro di lui.
Stati Uniti, per il nuovo speaker della Camera i Romani sono caduti per l’omosessualità
L’impero romano è caduto non solo per la «depravazione della società e la mancanza di moralità», ma anche per colpa del «comportamento omosessuale dilagante».
A sostenerlo in un’intervista pubblicata dalla Cnn era Mike Johnson, repubblicano conservatore dei più duri, appena eletto speaker della Camera degli Stati Uniti.
Johnson, fino alla metà degli anni Duemila, aveva collaborato con un gruppo che aveva come obiettivo quello di «convertire gli omosessuali».
In quegli anni aveva anche sostenuto che «il matrimonio tra persone dello stesso sesso è equiparabile a sposare un animale domestico».
Frasi che imbarazzano persino il partito repubblicano che ora potrebbe convincerlo ad aggiustare il tiro.
Genova, frane a raffica in città: 20 evacuati, 40 isolati
Un grosso muraglione è crollato in Castelletto a Genova nel pomeriggio del 9 novembre.
A cedere è stato il parcheggio di un condominio.
Nessun ferito, ma una montagna di terra e detriti è finita addosso alle finestre dei palazzi sottostanti, insieme alle macchine trascinate dalla frana.
Una ventina di persone sono state evacuate e tre caseggiati sono rimasti senza riscaldamento poiché i vigili del fuoco hanno chiuso il gas per sicurezza.
È solo uno dei danni causati dalla pioggia degli ultimi giorni.
Una strada è crollata anche a Trasta, una quarantina i residenti isolati.
Un’altra frana è avvenuta a Quezzi su una mulattiera.
Intanto la Regione ha dichiarato lo stato d’emergenza per il maltempo e ha stanziato un milione e mezzo per i lavori più urgenti.
Mettendo in conto anche la mareggiata dei primi di novembre si stimano 50 milioni di danni per il patrimonio pubblico e privato.
Rigassificatore, il Pd: «I tecnici lo hanno bocciato».
Toti: «Pregiudizi»
Si riaccende lo scontro sul rigassificatore.
«I pareri dei tecnici ai quali Toti si appellava ora sono pubblici e dicono chiaramente che non si può trasferire nel porto di Savona-Vado.
Il commissario non ha più scuse e non può non considerare quello che scrivono enti terzi».
L’attacco arriva dal Pd e in particolare dal consigliere regionale Roberto Arboscello che ha scritto una lettera aperta per chiedere a Toti di tornare indietro o altrimenti dare le dimissioni.
Pronta la replica del presidente ligure: «La struttura commissariale ha sospeso l’iter della Conferenza dei servizi in attesa della valutazione di impatto ambientale nazionale che spetta proprio agli enti che gli esponenti del Pd citano nella lettera.
Se la commissione dichiarerà il progetto ammissibile, immagino che il consigliere Arboscello abbia le scuse pronte per i pregiudizi che ha espresso».
Sabato nuova protesta con un corteo verso il Comune di Savona.
Mortaio sul Tamigi per promuovere la Liguria, scoppia la polemica
Un mortaio gigante su una chiatta che naviga sul Tamigi: così la Liguria ha voluto promuoversi a Londra in occasione del World Travel Market, una delle più importanti fiere turistiche mondiali.
La campagna Pesto, Masterpiece of Liguria è stata organizzata dalla Regione e pagata mezzo milione di euro.
Le prossime tappe saranno Berlino, New York e Parigi.
L’intenzione è quella di diffondere la percezione della Liguria come destinazione turistica per tutto l’anno anche coi suoi prodotti tipici.
Non sono mancate però le polemiche, soprattutto dopo un articolo che il Secolo ha dedicato all’iniziativa anche con voci critiche.
«Il giornale che dovrebbe tifare la Liguria sta con quelli a cui il pesto rimane indigesto?», ha attaccato Toti sui social.
«Nessuno può dirci che notizie pubblicare», la dura risposta del Comitato di redazione del quotidiano.
L’Italia manda i migranti in Albania, intesa tra i governi
La presidente del Consiglio Giorgia Meloni ha firmato un’intesa col presidente albanese Rama sulla gestione dei migranti.
L’accordo prevede di allestire centri per i rimpatri in Albania e l’intenzione è quella di metterli in funzione in primavera per farci passare 36-39mila persone all’anno, esclusi i minori, le donne incinte e le persone vulnerabili.
I migranti potranno essere trattenuti fino a 18 mesi.
La commissione europea ha chiesto informazioni, mentre l’opposizione attacca: per Elly Schlein, segretaria del Pd, l’accordo «sembra in aperta violazione delle leggi internazionali».
E anche in Albania si sono alzate lamentele contro Rama da parte della destra.
La corsa dell’Italia per salvare Indi Gregory, i giudici vogliono staccarle le macchine
I giudici inglesi hanno respinto l’appello dei genitori di Indi Gregory, la bambina di 8 anni con una malattia dei mitocondri giudicata incurabile.
Il termine per il distacco delle macchine che la tengono in vita è stato fissato al 13 novembre.
Il giudice aveva già autorizzato i medici a interrompere le cure perché continuare non sarebbe nell’interesse della piccola.
Il governo italiano le aveva dato la cittadinanza per poterla portare all’ospedale Bambin Gesù di Roma.
La presidente Meloni aveva scritto una lettera al segretario di Stato per la Giustizia per «sensibilizzare le autorità giudiziarie» richiamando l’articolo 32 della Convenzione dell’Aia in materia di responsabilità genitoriale e misure di protezione dei minori.
Il Tar elimina l’obbligo di esporre il prezzo medio della benzina
Niente più obbligo di esporre i prezzi medi per i benzinai: il Tar del Lazio ha annullato il decreto dello scorso marzo, accogliendo così il ricorso proposto da alcune associazioni dei gestori.
Contro la decisione il ministero delle Imprese ha subito annunciato che farà appello: «La norma – si legge in una nota – ha dato prova della sua efficacia, come dimostrano i prezzi che continuano a calare».
Al momento si paga 1,82 euro e 1,83 euro per la benzina, circa 10 centesimi in meno rispetto agli stessi giorni di ottobre.
Secondo il ministero i prezzi in Italia adesso sono più bassi di quelli degli altri grandi Paesi europei.
Israele-Hamas, 10mila morti a Gaza.
Si lavora per la liberazione degli ostaggi
Oltre diecimila morti nella Striscia di Gaza dall’inizio della nuova guerra in Medio Oriente.
L’esercito israeliano rivendica di aver ucciso comandanti di Hamas nascosti nei tunnel.
Intanto si tratta per la liberazione degli ostaggi.
Al-Arabiya aveva dato notizia di un accordo per rilasciare donne e minori palestinesi in cambio di 100 prigioniere e bambini, ma fonti israeliane hanno smentito: «Non c’è nessuna intesa».
«Manterremo il controllo su Gaza anche dopo la guerra, non ci affideremo a forze internazionali», ha detto Netanyahu.
Gli Stati Uniti però si oppongono a una nuova occupazione della Striscia e non sostengono nessun trasferimento forzato di palestinesi al di fuori.
«Troppi palestinesi sono stati uccisi», ha dichiarato il segretario di Stato americano Blinken
Spagna, accordo socialisti-indipendentisti.
Sangue nelle strade di Madrid
A quasi quattro mesi dalle elezioni il Partito Socialista spagnolo ha trovato l’accordo con Junts per Catalunya per l’appoggio esterno a un nuovo governo in cambio di un’amnistia sugli indipendentisti catalani con processi aperti.
Tutti i 7 parlamentari di Junts garantiscono il voto per la seconda investitura di Pedro Sánchez e la «stabilità della legislatura», ma solo se il governo manterrà gli impegni sul «riconoscimento nazionale della Catalogna».
E mentre l’opposizione parla di «golpe contro la democrazia e la legge», nel cuore di Madrid Alejo Vidal-Quadras, ex presidente del Partito Popolare della Catalogna e fondatore di Vox, è stato raggiunto da un colpo di pistola.
La sua vita non è in pericolo.
Burrasca al largo della Francia, 100 feriti su una nave da crociera
Almeno cento passeggeri della nave da crociera Spirit of Discovery sono rimasti feriti in una burrasca al largo delle coste occidentali della Francia.
Cinque di loro hanno riportato ferite più gravi.
Dopo aver saltato lo scalo a Las Palmas nelle Canarie, la nave aveva tentato la rotta verso il porto di La Coruña, ma le cattive condizioni del tempo hanno costretto il capitano a prendere la decisione di tornare in Gran Bretagna.
Così il viaggio di 14 giorni è stato interrotto.
La nave, che trasportava 980 persone con età media di 75 anni, si è inclinata facendo partire il sistema di sicurezza.
Ragazzo uccide un uomo di 55 anni alla Foce: «Mi molestava in chat»
Un uomo di 55 anni, Ahmed Chawqui, di nazionalità marocchina, è stato ucciso a Genova nel quartiere della Foce nella sera del 15 novembre.
Ferito con più coltellate, è morto all’ospedale Galliera dove era arrivato in condizioni disperate.
Accusato dell’omicidio è un ragazzo di 17 anni, italiano, che si è presentato ai carabinieri di Chiavari: «L’ho colpito dopo una lite – ha raccontato –.
Ero andato a casa sua perché mi molestava su una chat e volevo che cancellasse il mio numero».
Ma poi, all’interrogatorio, non ha confessato.
Gli investigatori seguono anche l’ipotesi di una rapina finita male.
Un altro omicidio è avvenuto a Ceriale, in provincia di Savona: Massimo Romano, 47enne senzatetto originario di Novi Ligure, è stato trovato cadavere in un rio, avvolto in una coperta.
Per questo fatto è stato fermato un altro senzatetto, il 32enne Andrea Soldati: i due si sarebbero picchiati in un garage, ancora da capire le motivazioni.
’Ndrangheta e droga a Ponente, operazione della Guardia di finanza: 26 arresti
Maxi operazione contro la ’ndrangheta in provincia di Imperia.
I reparti speciali della Guardia di finanza hanno arrestato 26 persone per traffico di droga e associazione a delinquere di stampo mafioso.
Tra loro, 17 degli indagati sono ritenuti componenti di un gruppo criminale diretto dalla famiglia De Marte-Gioffrè, radicata in Liguria ma legata alla ’ndrangheta calabrese.
L’organizzazione operava nella zona di Diano dal 2020 per coltivare, trasportare e vendere cocaina, hashish e marijuana.
Per controllare i loro affari usavano violenza e minacce, a volte anche con armi, per costringere i clienti a pagare la droga.
Gli inquirenti gli contestano lesioni, furti di mezzi di trasporto, estorsione, minacce, tutto aggravato dal metodo mafioso.
La manovra della Liguria, 50 milioni per accorciare le liste d’attesa della sanità
Anche la Regione Liguria ha presentato la sua manovra, un pacchetto da 7 miliardi, la maggior parte per la sanità.
Tra le novità c’è proprio uno stanziamento di 50 milioni per ridurre le liste d’attesa e contenere le fughe verso le altre regioni.
Soldi che serviranno a pagare prestazioni aggiuntive, nel pubblico e nel privato: «Questo intervento – ha detto il presidente Toti – dovrebbe azzerare la mobilità passiva per ragioni di necessità».
Dal 2024 l’asilo nido sarà gratuito per chi ha un Isee sotto i 35mila euro, una misura che riguarderà più di 22mila famiglie.
Ci sarà un voucher per gli animali da compagnia: sempre in rapporto all’Isee la prima visita dal veterinario si potrà fare gratis.
Sciopero, scontro tra Governo e sindacati: 60mila in piazza a Roma
Scontro tra governo e sindacati sullo sciopero del 17 novembre proclamato dalla Cgil e dalla Uil contro le politiche del governo Meloni, dal titolo «Ora basta!».
Per la commissione di garanzia non c’erano le condizioni per considerarlo «generale».
E alla fine il ministro dei Trasporti Matteo Salvini ha firmato la precettazione che ha ridotto la mobilitazione da 8 a 4 ore, solo per quel settore.
«Un atto politico gravissimo», ha attaccato il segretario della Cgil Maurizio Landini.
Almeno 60mila, secondo gli organizzatori, le persone in piazza del Popolo a Roma per la manifestazione nazionale nel giorno dell’astensione.
Adesione alta in generale, che avrebbe toccato il 100% in alcune categorie come i porti.
«Son contento che oggi 20 milioni di italiani si possano muovere liberamente – ha commentato Salvini – perché il diritto allo sciopero di una minoranza non può ledere il diritto al lavoro di una maggioranza».
Operaia di 26 anni morta sul lavoro, la strage è senza fine
È morta con la testa schiacciata da un macchinario Grishaj Anila, operaia di 26 anni che lavorava in una ditta di surgelati in provincia di Treviso.
L’ennesimo incidente sul lavoro è avvenuto il 14 novembre, accompagnato da un’altra tragedia: un operaio di 59 anni è stato colpito da un escavatore in un cantiere all’interno del centro chimico di Ravenna e ha perso la vita.
Nelle stesse ore vicino a Udine un giovane è rimasto gravemente ferito dopo essere stato schiacciato dagli pneumatici di un camion in manovra, mentre in Trentino un tecnico di 43 anni è stato investito dall’esplosione di una caldaia in un’officina.
Nei primi sette mesi del 2023 sono già 559 le vittime sul lavoro in Italia, la maggior parte (40) in Lombardia.
In 20 anni i morti sono stati circa 20mila.
L’Europa bacchetta l’Italia su Bolkestein e assegno unico
L’Italia ha ricevuto una lettera dall’Unione Europea con una doppia procedura d’infrazione per la violazione della direttiva Bolkestein, che prevede di assegnare con gare pubbliche le concessioni demaniali marittime, e sull’assegno unico.
La Commissione contesta il decreto del governo Meloni che rimanda la scadenza delle concessioni al 2024 e l’esito del tavolo tecnico per la mappatura della costa, secondo cui solo il 33% del litorale sarebbe occupato da stabilimenti balneari e quindi la direttiva non sarebbe applicabile.
Ora Roma ha due mesi per rispondere.
Bocciato anche l’assegno unico per i figli introdotto dal governo Draghi perché, imponendo il requisito della residenza, porterebbe a una «discriminazione» verso gli altri cittadini europei.
Guerra Israele-Hamas, l’Onu vuole un’inchiesta internazionale su Gaza
L’Onu ha chiesto un’inchiesta internazionale sulle violazioni di guerra di Israele nella Striscia di Gaza e intanto il presidente Netanyahu ha ammesso che non si riescono a ridurre le vittime civili, dando la colpa a Hamas.
Battaglia all’ospedale al-Shifa della città palestinese dove si pensa che ci sia il comando principale della fazione islamica.
Israele sostiene che Hamas non abbia più il controllo della Striscia e ha annunciato di aver preso il porto e il parlamento.
Gli aiuti umanitari fanno sempre più fatica ad arrivare per la mancanza di carburante.
Ancora nulla di fatto sulla trattativa per la liberazione di 239 ostaggi fatti prigionieri il 7 ottobre: dopo 40 giorni, quando l’intesa sembrava vicina, Hamas ha alzato la posta e Israele ha rifiutato.
Biden: «Xi è un dittatore», America e Cina di nuovo ai ferri corti
Dopo le prove di avvicinamento torna la tensione tra Stati Uniti e Cina.
Il presidente americano Joe Biden, rispondendo a una domanda alla fine di un incontro con Xi Jinping a San Francisco, lo ha definito «un dittatore, nel senso che è colui che è alla guida di un Paese comunista».
Un commento che non è affatto piaciuto a Pechino.
La portavoce del ministero degli Esteri cinese Mao Ning ha detto che «questo tipo di discorso è una manipolazione politica irresponsabile alla quale la Cina si oppone con fermezza» e ha aggiunto che «ci sono sempre persone con altri fini che cercano di seminare discordia, e anche in questo non avranno successo».
Gran Bretagna, guai per Sunak: la Corte respinge il piano migranti
Anche in Gran Bretagna scoppia un caso migranti.
La Corte suprema del Regno Unito ha dichiarato illegale il piano Ruanda organizzato dal primo ministro Sunak, la stretta sugli arrivi irregolari che prevede di mandare in Africa i richiedenti asilo.
Ora il premier conservatore vuole «una legge d’emergenza per affermare che il Ruanda è un Paese terzo sicuro» e dice che «la Corte europea dei diritti dell’uomo non fermerà i voli».
Qualche giorno prima Sunak aveva dovuto formalizzare il rimpasto di governo cacciando Suella Braveman, esponente della destra Tory, e richiamando a sorpresa l’ex primo ministro David Cameron, nominato ministro degli Esteri.
Scontro sulla sanità in Liguria, notte in bianco in consiglio regionale
Battaglia sulla sanità in Liguria.
Ci sono volute più di 24 ore di consiglio regionale per l’approvazione del piano sociosanitario della Regione, il principale documento di programmazione strategica da qui al 2025.
Dopo aver contestato vizi procedurali l’opposizione ha iniziato a fare ostruzionismo, così la maggioranza ha trovato una scorciatoia per cancellare tutti gli emendamenti e rifiutare tutte le proposte della minoranza.
«Abbiamo difeso il piano, un atto di responsabilità», ha detto il presidente Toti.
Per i suoi avversari, «un provvedimento vuoto, che non serve a niente.
Si potrà curare solo chi ha soldi».
Intanto, qualche ora prima, era uscita la denuncia del consigliere Gianni Pastorino che mostrava pazienti collocati in terra su lettini da campo al pronto soccorso del Galliera.
Un fatto causato, secondo la direzione dell’ospedale, dall’arrivo di molte ambulanze in contemporanea.
Chiavari, crollo in un asilo: 75 bambini in salvo
Poteva essere una tragedia quella avvenuta all’asilo Della Torre di Chiavari, una struttura privata, la mattina del 21 novembre.
All’improvviso un pezzo del pavimento di un piano è crollato aprendo una voragine nel mezzo di un corridoio.
Per fortuna è successo quando tutti i 75 bambini erano nelle aule.
L’istituto è stato sgomberato dai pompieri che hanno chiuso la zona del cedimento, proprio dove i piccoli lasciavano gli zaini e i vestiti.
Ora vengono ospitati in un altro asilo.
I sindacati chiedono di fare chiarezza sui lavori per la sicurezza delle scuole e il caso è stato denunciato dalla politica anche a livello nazionale.
Intanto da un’analisi di Genova che osa emerge che oltre il 62% delle scuole non ha nemmeno il certificato di agibilità.
Scagni violentemente aggredito nel carcere di Sanremo: è grave
Albero Scagni, l’uomo che ha ucciso la sorella Alice a Quinto il 1° maggio 2022, è stato massacrato di botte da due detenuti nel carcere di Sanremo dove stava scontando la condanna a 24 anni e mezzo.
Scagni, salvato dall’intervento della polizia penitenziaria, è arrivato all’ospedale Borea in codice rosso con naso e mandibola rotti: sottoposto a intervento di ricostruzione, è stato messo in coma farmacologico.
Non è la prima volta: già nel carcere di Marassi era stato picchiato, sebbene con meno violenza, e per questo lo avevano trasferito in Valle Armea.
I due aggressori, di origine magrebina, sono accusati di tentato omicidio e sequestro di persona.
Uccisa dall’ex fidanzato a 22 anni, la storia di Giulia Cecchettin scuote l’Italia
Tutta l’Italia sconvolta dalla morte di Giulia Cecchettin, la ragazza di 22 anni uccisa a coltellate in Veneto dall’ex fidanzato Filippo Turetta, suo coetaneo.
Quella che sembrava una fuga ben presto si è rivelata un assassinio.
Il corpo è stato trovato il 18 novembre in un canalone in provincia di Pordenone.
Poco dopo il giovane è stato fermato in Germania, dove era rimasto senza soldi e senza benzina.
Cecchettin è stata aggredita due volte e colpita con una ventina di coltellate dopo una cena insieme da McDonald’s. Per mezz’ora ha cercato di difendersi.
Turetta ha confessato: «Volevo farla finita, ma non ho avuto coraggio».
Il padre ha chiesto perdono: «Mio figlio dovrà pagare».
«Tutti i maschi devono farsi un esame di coscienza», ha detto Elena, sorella di Giulia.
La vittima in un messaggio vocale aveva raccontato: «Volevo che Filippo sparisse dalla mia vita, ma ho troppa paura che possa farsi del male».
Intanto spunta il caso di una telefonata al 112 di un testimone che avrebbe visto due persone litigare in un parcheggio, senza nessun intervento delle forze dell’ordine.
L’Ue rimanda la manovra e promuove la revisione del Pnrr
L’Unione Europea ha rimandato la manovra finanziaria del governo italiano per il 2024.
Il documento è stato giudicato «non del tutto in linea», ugualmente ad altri 8 Paesi.
«Per l’Italia nessuna bocciatura ma un invito alla prudenza», ha detto il commissario Gentiloni.
«Tutto come previsto», secondo il ministro dell’Economia Giancarlo Giorgetti.
Dalla Commissione europea arriva però il via libera alla revisione del Pnrr e alla quarta rata dei pagamenti.
Intanto il Governo ha convocato i sindacati sulla manovra per il 24 novembre, quando erano già fissati lo sciopero e molte manifestazioni: l’incontro è stato posticipato al 28.
Il ministro Lollobrigida di nuovo nella bufera: ha fatto fermare un treno per sé
Il ministro dell’Agricoltura Francesco Lollobrigida, in viaggio per presenziare all’inaugurazione del nuovo parco di Caivano, ha fatto fare una fermata straordinaria a un treno Frecciarossa che era in ritardo.
La notizia, pubblicata dal Fatto Quotidiano, ha fatto scoppiare la polemica.
L’opposizione ha chiesto un’informativa urgente del governo.
«Comportamento indegno», attacca la segretaria del Pd Elly Schlein.
«Se è vero chiederemo le dimissioni», ha aggiunto Matteo Renzi, leader di Italia Viva.
Per Giuseppe Conte, presidente del Movimento 5 Stelle, «un segnale devastante».
«Il treno si è fermato a Ciampino, tutti sono potuti scendere, non solo io», si è difeso il ministro.
«Nessun ritardo in più per i passeggeri e nessun costo aggiuntivo per l’azienda», si legge in una nota di Trenitalia.
Guerra Israele-Hamas, tregua a Gaza per lo scambio dei prigionieri
È iniziata la mattina del 24 novembre la tregua tra Israele e Hamas a Gaza.
Il fermo delle armi dura 4 giorni per permettere lo scambio dei prigionieri, 13 ostaggi israeliani per 39 detenuti palestinesi, in entrambi i casi donne e bambini.
Per il primo ministro Gallant sarà «una pausa breve prima di altri due mesi di guerra».
Secondo fonti locali alcuni palestinesi sono stati feriti cercando di spostarsi all’interno della Striscia, due di loro sono morti all’ospedale.
La sospensione riguarderebbe anche il confine settentrionale di Israele, dopo molti scontri tra l’esercito e gli Hezbollah libanesi.
I primi camion con gli aiuti umanitari destinati a Gaza sono entrati dal varco di Rafah.
Argentina e Paesi Bassi svoltano a destra, esultano i leader da Putin a Orban
Festeggia la destra in tutto il mondo dopo le vittorie alle elezioni in Argentina e nei Paesi Bassi.
A Buenos Aires l’ultraliberista Javier Milei è il nuovo presidente a seguito del ballottaggio col 56% delle preferenze contro il peronista progressista Sergio Massa.
«Inizia la fine della decadenza, iniziamo a ricostruire e a voltare pagina della nostra storia», ha detto Milei celebrato da Trump, da Bolsonaro e da Putin.
E in Europa l’olandese, ex vicepresidente della Commissione europea: «Governeremo – ha commentato –.
La priorità è ridurre l’immigrazione».
Per lui le congratulazioni di Orban, Le Pen e Salvini.
Intelligenza artificiale, il progetto di OpenAI che metterebbe in pericolo l’umanità
Sam Altman, fondatore e amministratore delegato di OpenAI, la start-up di ricerca sull’intelligenza artificiale che ha sviluppato ChatGPT, è stato licenziato a sorpresa da quattro componenti del consiglio d’amministrazione insieme al presidente Greg Brockman.
La motivazione, secondo le notizie riportate dalla Reuters, sarebbe un progetto chiamato Q* di cui non si sarebbero studiati gli effetti sull’umanità prima della commercializzazione.
Il nuovo modello, in particolare, sarebbe in grado di risolvere problemi matematici, un’abilità che porterebbe l’intelligenza artificiale a superare quella umana, con grosse conseguenze sulla ricerca scientifica e per la società in generale.
Assolto il titolare dei Bagni Liggia, aveva iniziato la battaglia sulla Bolkestein
È stato assolto in primo grado Claudio Galli, titolare dei Bagni Liggia di Quarto che era accusato di occupazione abusiva di demanio pubblico.
Da quello stabilimento, sequestrato nel 2018, era partita la guerra giudiziaria a livello nazionale sulle concessioni marittime e sulla direttiva Bolkestein che imporrebbe di rilasciarle con gare pubbliche.
Secondo il pm Cotugno Galli non aveva nessun titolo per gestire lo stabilimento, ma per il giudice «il fatto non costituisce reato».
La vicenda era iniziata da un contenzioso tra privati per un muretto abbattuto, poi la questione ha assunto rilievo penale.
La Procura aveva assegnato o stabilimento al Comune perché lo mettesse a gara, ma dopo la pronuncia del Tar l’amministrazione ha riconsegnato i bagni al titolare.
L’architetto Amirfeiz arrestato per il fallimento di Aspera
L’architetto e imprenditore Alex Amirfeiz, amministratore delegato dell’azienda Aspera che aveva curato il restauro di una parte del Colosseo, è stato arrestato dalla Guardia di finanza per il fallimento della società, decretato nel 2019.
L’accusa principale è di bancarotta fraudolenta.
Amirfeiz era stato il braccio destro di Sandro Biasotti quando era presidente della Regione e aveva avuto anche legami con Gregorio Fogliani, accusato per il fallimento di Qui!Group.
Per gli investigatori avrebbe «svuotato gradualmente il patrimonio di Aspera per arricchire sé stesso», un comportamento che gli altri amministratori della società, secondo i documenti acquisiti dalla Guardia di finanza, conoscevano bene ma sul quale hanno sempre taciuto.
Nuova diga di Genova, sì definitivo alla costruzione dei cassoni a Vado
È arrivato il via libera finale sulla costruzione dei cassoni per la nuova diga del porto di Genova a Vado, vicino a Savona.
La conferenza dei servizi si è chiusa con l’autorizzazione per realizzare la fabbrica in cui si assembleranno i blocchi che comporranno la nuova protezione a 800 metri dalla costa.
In una prima fase si costruiranno cinque cassoni non più alti di 22 metri che serviranno a proteggere dalle onde lo stabilimento in mare.
Il trasloco a Vado era stato deciso dopo le proteste dei residenti di Pra’, nel Ponente di Genova, dove in origine si prevedeva di fare tutti i cassoni della diga, strutture alte fino a 34 metri, in pratica come dei palazzi.
Giulia Cecchettin morta dissanguata, Turetta risponde alle domande: «Voglio pagare»
Giulia Cecchettin, la ragazza di 22 anni uccisa dall’ex fidanzato Filippo Turetta in Veneto, è morta dissanguata a causa delle coltellate.
È l’esito dell’autopsia eseguita nell’università di Padova.
Intanto il giovane ha ammesso l’omicidio: «Voglio pagare quello che sarà giusto», ha detto prima di rispondere all’interrogatorio durato nove ore.
Gli investigatori lavorano per capire se contestare la premeditazione e se Cecchettin fosse ancora viva quando è stata caricata in macchina dopo l’aggressione.
Intanto sono emersi altri messaggi vocali da cui si evince che Turetta voleva allontanare la fidanzata anche dalle sue amiche e che era geloso e possessivo, anche dopo la fine della relazione.
Nuovo scontro Governo-magistratura, Crosetto: «Certi interventi sono gravissimi»
Ancora screzi tra il governo Meloni e la magistratura.
Ad accendere la miccia il ministro della Difesa Guido Crosetto che in un’intervista ha parlato di una «opposizione giudiziaria» che ha sempre «affossato i governi di centro-destra».
«Una notizia falsa che fa male alle istituzioni», la replica dell’Anm.
Il ministro Nordio al plenum del Csm ha buttato acqua sul fuoco: «La Costituzione può cambiare, ma i pm non saranno mai sotto il governo».
E alla fine Crosetto ha parlato alla Camera: «Contro de me un plotone, non ho mai detto che mi raccontano di incontri segreti o cospirazioni, ma do lettura di certi interventi pubblici che considero gravissimi sulla questione giustizia».
Intanto il Consiglio dei ministri ha approvato due decreti per portare avanti la riforma della giustizia e si parla di test psico-attitudinali per entrare in magistratura.
Energia, l’Europa mette l’ultima parola: il mercato tutelato non può continuare
Nessuna proroga per il mercato tutelato dell’energia.
A spegnere le brame della Lega e dell’opposizione ci ha pensato l’Unione Europea.
La liberalizzazione graduale è un obiettivo che l’Italia stessa ha incluso nel Pnrr e per giunta è scritto nella terza rata da 18,5 miliardi già messa in pagamento.
Quindi le tariffe in bolletta fissate dallo Stato finiranno i 10 gennaio 2024 per l’energia elettrica e il 1° aprile per il gas, come risultava dal decreto approvato dal Consiglio dei ministri.
Un argomento che ha aperto un nuovo scontro politico.
«Fermare Meloni sulle bollette», ha commentato la segretaria del Pd Elly Schlein.
Il leader della Lega Matteo Salvini sperava di rimediare a «un errore che ci siamo trovati sul tavolo».
Ma Antonio Tajani di Forza Italia è d’accordo: «Farà scendere i prezzi».
Guerra Israele-Hamas, la tregua è finita: si torna a combattere
Sono ripresi i combattimenti nella Striscia di Gaza dopo la fine della tregua tra Israele e Hamas per consentire lo scambio dei prigionieri, già prorogata di qualche giorno.
Lo stop alle armi era già stato rotto prima da un attentato a Gerusalemme rivendicato dagli islamisti e poi da un razzo lanciato da Gaza e intercettato dal sistema di difesa, nonostante Hamas si fosse detta pronta a scambiare tutti i soldati israeliani per i palestinesi detenuti.
Intanto il New York Times ha svelato che Israele era a conoscenza del piano di Hamas già un anno prima dell’attacco del 7 ottobre, ma che lo riteneva troppo difficile da realizzare.
Anche sotto le bombe e con la conta dei morti che ha ripreso a salire, le trattative non si fermano.
Aumentano le polmoniti nei bambini in Cina e in Europa, per l’Oms nessun allarme
A quattro anni dall’esplosione del Covid il mondo è preoccupato per l’aumento delle polmoniti nei bambini in Cina e non solo.
Perché nelle ultime settimane si registrano molti casi in più rispetto agli anni scorsi in Francia, nei Paesi Bassi e in Vietnam, anche se per gli esperti queste notizie potrebbero essere slegate tra loro.
Dalla Cina mancano sempre i dati, ma per l’Organizzazione mondiale della sanità la crescita complessiva delle infezioni respiratorie è dovuta a molti agenti patogeni, compresa l’influenza.
Intanto dalla Cambogia arriva la notizia di un altro caso di influenza aviaria nell’uomo, mentre in Gran Bretagna c’è stata la prima diagnosi d’influenza suina su un essere umano.
Morto l’ex segretario di Stato americano Henry Kissinger, aveva 100 anni
È morto a 100 anni Henry Kissinger, ex segretario di Stato americano, uno dei personaggi più controversi della storia del Novecento.
Ritenuto da alcuni un genio della diplomazia, è stato molto criticato per l’invasione della Cambogia, l’appoggio al golpe di Pinochet in Cile, il suo rapporto con Mao Zedong.
Sulla guerra tra Israele e Hamas non è mai intervenuto, sebbene fosse stato uno dei protagonisti della guerra dello Yom Kippur.
Tra i suoi ultimi impegni pubblici un incontro a Washington a casa dell’ambasciatrice italiana con la presidente Giorgia Meloni l’estate scorsa.
Donna uccisa in un albergo dello Spezzino, fermato il marito
Una donna di 53 anni, Rossella Cominotti, residente nel Cremonese, è stata uccisa in un albergo di Mattara, frazione di Carrodano nello Spezzino.
Il corpo senza vita è stato ritrovato in una stanza il mattino dell‘8 dicembre.
Dopo qualche ora i carabinieri hanno fermato il marito, il 57enne Alfredo Zenucchi, originario del Bergamasco.
I due gestivano un’edicola in un paese vicino a Cremona, ma dal 29 novembre erano scomparsi, senza farsi trovare nemmeno al telefono.
Secondo alcuni la loro attività aveva problemi economici.
Dai primi accertamenti Cominotti sarebbe morta per un’emorragia provocata da un forte trauma o da una ferita da arma da taglio.
Fondi per il sacrario Rsi, polemica in Comune a Genova
«Restauro del sacrario in commemorazione dei caduti della Repubblica Sociale Italiana».
È la frase, legata a un finanziamento da 1 milione e 750mila euro, trovata scritta nei documenti del bilancio previsionale del Comune di Genova che in questi giorni passano all’esame del Consiglio per l’approvazione a fine anno.
Il caso, denunciato dal Partito Democratico, ha fatto esplodere la polemica in città.
Un coro di disgusto e indignazione si è sollevato da tutta l’opposizione, Anpi e Cgil.
Il vicesindaco e assessore ai Lavori pubblici Pietro Piciocchi ha provato a rimediare: «I lavori riguardano tutta l’area a Staglieno, c’è stato un fraintendimento, Genova è fortemente antifascista».
Alla fine tutte le forze politiche hanno condiviso un ordine del giorno che impegna la giunta a eliminare il riferimento al «sacrario» e anche il sindaco Marco Bucci ha votato a favore.
«Non so niente, anche se tutti dicono che è colpa mia», ha commentato prima della seduta.
I soldi in discussione dovranno essere spesi per rinforzare il muraglione che regge il reparto israelitico del cimitero.
Qualità della vita, Genova precipita in classifica ma tutta la Liguria peggiora
Genova finisce al 47esimo posto nella classifica della qualità della vita de Il Sole 24 Ore, il peggior andamento tra le aree metropolitane italiane.
Un salto all’indietro di 20 posizioni, ma non va meglio nemmeno per le altre province della Liguria.
Il capoluogo è penalizzato dagli indicatori Giustizia e sicurezza (86esimo posto) e Ricchezza e consumi (55esimo).
Si scende anche per il lavoro e la demografia, entrambi al 36esimo posto, e l’inflazione si conferma la più alta del Paese.
Imperia è l’ultima della regione all‘81esimo posto, anche se ha il clima migliore d’Italia, ma in tema di sicurezza è una delle peggiori.
Savona perde sei posizioni e finisce 59esima, La Spezia cala di nove e si attesta poco sopra, 57esima.
In 10mila a Padova per l’ultimo saluto a Giulia Cecchettin
Diecimila persone hanno partecipato a Padova al funerale di Giulia Cecchettin, la ragazza uccisa dall’ex fidanzato Filippo Turetta a 22 anni.
«Che la sua memoria ci ispiri a lavorare insieme contro la violenza, che la sua morte ci spinga a cambiare», ha detto il padre Gino Cecchettin.
Tantissimi i giovani in chiesa e sulla piazza per salutare la bara bianca con applausi, ma anche urla e campanelli per «fare rumore» come aveva chiesto la sorella Elena.
«Il valore e il rispetto della vita vanno riaffermati con determinazione», il messaggio del presidente della Repubblica Sergio Mattarella.
Intanto è emerso che Turetta era andato per cinque volte da uno psicologo per parlare dei suoi problemi.
A metà dicembre la sua auto sarà in Italia: l’analisi degli oggetti presenti a bordo potrebbe risultare fondamentale per la contestazione della premeditazione.
L’Europa approva la revisione del Pnrr, ultimo scontro sul salario minimo
Il Consiglio di economia e finanza dell’Unione Europea ha dato il via libera alla revisione del Pnrr di 13 Paesi tra cui l’Italia.
Quindi l’approvazione è definitiva.
Continua intanto la trattativa sulla riforma del patto di stabilità e presto potrebbe arrivare anche la ratifica dell’Italia sul Mes, il meccanismo europeo di stabilità, uno dei temi più spinosi per la maggioranza di governo.
Bagarre in parlamento sul salario minimo: con l’approvazione della legge delega è stata affossata la proposta dell’opposizione.
«Un giorno triste» per la segretaria del Pd Elly Schlein.
Giuseppe Conte, presidente del M5s, ha strappato il testo in aula.
«Per dieci anni al governo non gli è venuto in mente di farlo», la risposta della presidente Giorgia Meloni.
Intanto la manovra approderà in Senato il 18 dicembre con emendamenti del governo.
Sanremo, presentati i 27 big ma scoppia il caso Le Sad
Amadeus ha annunciato i 27 big in gara alla prossima edizione del Festival di Sanremo, in scena dal 6 febbraio.
Tra loro ci sono i Negramaro, Annalisa, Fiorella Mannoia, Il Volo, Mahmood, Emma, i Ricchi e Poveri.
Alla lista si aggiungeranno i tre giovani per un totale di 30 partecipanti.
«Sono loro i veri superospiti, i veri protagonisti – ha detto il presentatore –.
Ho ricevuto e ascoltato oltre 400 brani, scegliere è sempre difficile, ma mi auguro di ripetere i risultati delle ultime edizioni».
Ma il festival è già nel mezzo delle polemiche perché tra i gruppi in gara ci sono anche i Le Sad, accusati di proporre testi che esaltano la violenza sulle donne.
Il Codacons ha chiesto di escluderli, Fiorello ha rassicurato a modo suo: «Amadeus li tiene in casa sua, gli sta facendo fare dei corsi di catechismo...».
Guerra Israele-Hamas, attacco coi carri armati a Gaza: decine di prigionieri
Israele all’attacco coi carri armati in tutta la Striscia di Gaza.
I media hanno diffuso le immagini di decine di prigionieri seduti a terra e presentati come «combattenti di Hamas che si sono arresi in massa all’esercito».
Ma secondo gli attivisti per i diritti umani sarebbero invece civili arrestati arbitrariamente in due scuole e tra loro ci sarebbe anche un giornalista.
Per l’Onu a Gaza «siamo arrivati al punto di non ritorno» e «la società è sull’orlo di un collasso totale».
Gli sfollati arrivano sfiniti al varco di Rafah, dove non ci sono nemmeno posti per dormire.
«Andremo avanti fino alla vittoria», ha detto il ministro della Difesa di Israele Gallant.
Dal 7 ottobre le vittime sono quasi 16mila, di cui il 70% sono donne e bambini.
Biden: «Putin attaccherà l’Europa, dovremo intervenire»
Se gli aiuti americani non arriveranno nei prossimi giorni sarà un «regalo di Natale» a Putin che non si fermerà a Kiev ma punterà a prendersi l’Europa, con la conseguenza che gli Stati Uniti dovranno intervenire per difendere i loro alleati.
Così il presidente Joe Biden ha avvertito da una parte il Congresso e dall’altra la Russia, facendo capire che Washington è pronta a schierare le sue truppe in osservanza dell’articolo 5 della Nato.
Putin intanto ha annunciato che si ricandiderà alle elezioni del 2024, da quello che hanno sentito i partecipanti a una cerimonia al Cremlino.
Il presidente dell’Ucraina Volodymyr Zelensky al G7 ha detto che «la Russia conta sul collasso dell’Occidente l’anno prossimo» e ha spiegato che l’esercito di Mosca ha aumentato la pressione sul fronte.
Taylor Swift Persona dell’Anno di Time, è la prima cantante
Taylor Swift è la Persona dell’Anno di Time «per aver portato gioia in una società che ne ha disperatamente bisogno».
La cantante americana, prima esponente del mondo dello spettacolo scelta in quasi cent’anni, ha battuto in finale i presidenti della Russia Vladimir Putin e della Cina Xi Jinping.
Swift, che compirà 34 anni a dicembre, è la quarta Persona dell’Anno nata nell’ultimo mezzo secolo.
Secondo Time «il suo ruolo nel diffondere il soft power degli Stati Uniti ha avuto un peso».
In 17 anni dal debutto ha prodotto più album da primo posto in classifica di qualunque altra cantante, ha riempito gli stadi e i cinema e ha spinto migliaia di fan a registrarsi per le prossime elezioni.
Donna caduta dalla finestra a Sestri Ponente, il marito arrestato per l’omicidio
Un’altra donna uccisa, a Genova, davanti a suo figlio.
È successo il 7 marzo: Sharmin Sultana, 32enne originaria del Bangladesh, era morta dopo essere caduta dalla finestra a Sestri Ponente.
Inizialmente sembrava che si fosse buttata da sola.
Ma dopo mesi di indagini i carabinieri hanno arrestato il marito, Ahmed Mustak, connazionale di 44 anni.
Uno scenario differente è emerso dal disegno del più grande dei due figli, uno di 9 e l’altra di 7 anni.
«Papà ha sbattuto la testa della mamma», ha raccontato, confermando di averla vista precipitare dalla finestra.
È venuto fuori che l’uomo era geloso e ossessivo, come raccontava la vittima stessa alle sue amiche.
I vicini li sentivano spesso litigare e i bambini piangevano.
Ora sono entrambi in una struttura per minori.
Mustak non ha risposto all’interrogatorio ma all’avvocata ha raccontato che sua moglie «non curava la casa e figli e stava sempre al telefono».
Funivia di Forte Begato, la Soprintendenza chiede di stravolgere il progetto
Brutta sorpresa per il progetto della funivia che il Comune vuole costruire tra la Stazione Marittima e Forte Begato.
La Soprintendenza di Genova ha depositato il suo parere, che è positivo, ma chiede di cambiare notevolmente il progetto.
In particolare si punta il dito contro l’altezza, la forma e la posizione dei piloni, l’aspetto delle stazioni e l’impatto sul patrimonio Unesco.
Una serie di prescrizioni abbastanza pesanti che potrebbero dare grossi problemi ai tecnici.
La funivia è finanziata con 40 milioni dal Pnrr e dovrà essere finita nel 2026.
«Siamo contenti che la Soprintendenza ci abbia dato indicazioni – ha commentato l’assessore Piciocchi – noi non vogliamo fare solo una funivia ma un’opera d’arte».
L’occupazione in Liguria cresce ma i dipendenti sono meno
Luci e ombre sul lavoro in Liguria.
Secondo i dati Istat per il terzo trimestre del 2023 gli occupati aumentano di 6mila unità rispetto al 2022, l‘1% in più.
La disoccupazione cala del 6%.
Per il presidente della Regione Giovanni Toti sono «buone notizie» che «premiano la politica ligure per l’occupazione».
Però non c’è solo da rallegrarsi: come ha denunciato la Cgil, il lavoro dipendente perde 10mila unità sull’anno scorso, contro la tendenza nazionale.
E la crescita dell’occupazione è più bassa che nel Nord-Ovest.
L’occupazione femminile cresce 4 volte meno della media del Nord Ovest e 6 volte meno della media italiana.
Suicidio assistito dalla sanità pubblica, a Trieste il primo caso in Italia
Primo caso di suicidio assistito in Italia col Servizio sanitario nazionale.
Una donna triestina di 55 anni che soffriva di sclerosi multipla progressiva, una malattia irreversibile, è morta a casa sua il 28 novembre in seguito alla somministrazione autonoma di un farmaco letale, alla presenza di un medico.
La diagnosi era del 2010 e ormai dipendeva completamente dall’assistenza.
Da un anno chiedeva di potersi procurare la morte assistita di propria volontà.
Era andata prima all’Asl, ma non aveva ottenuto nulla, così ha sporto denuncia per rifiuto di atti d’ufficio e si è presentata al tribunale di Trieste che ha ordinato verifiche.
Alla fine la commissione medica le ha dato ragione.
Il Papa: «Ho già preparato la mia tomba e ho fatto semplificare il funerale».
«Ho già preparato la mia tomba in Santa Maria Maggiore».
È la rivelazione che Papa Francesco ha fatto in un’intervista con una televisione messicana.
«Quando arrivano la vecchiaia e i limiti bisogna prepararsi – ha detto il pontefice – per questo ho incontrato il cerimoniere per semplificare il funerale».
Bergoglio però ha detto che, nonostante i suoi problemi di salute, non ha mai pensato di dimettersi.
Ratzinger, ha aggiunto, «era un uomo grande e umile, che quando si è accorto dei suoi limiti ha avuto il coraggio di dire basta».
La decisione di farsi seppellire dove ci sono già i papi Pio V e Paolo V è legata alla devozione per la vergine Salus Populi Romani rappresentata nella Cappella Paolina.
Chiara Ferragni e Balocco, stangata dell’Antitrust sui pandori per la ricerca
Una multa da un milione per le società legate a Chiara Ferragni e 420mila euro per i pandori della Balocco col marchio dell’influencer.
È la decisione dell’Antitrust che arriva a quasi un anno di distanza dalla campagna dell’industria dolciaria che aveva messo in vendita un’edizione limitata, il Pandoro Pink Christmas, per sostenere la ricerca e l’ospedale Regina Margherita di Torino.
Secondo l’autorità si lasciava intendere ai consumatori che avrebbero contribuito a una donazione per acquistare un nuovo macchinario, invece le società Fenice e TBS Crew hanno incassato oltre un milione per la licenza dei marchi di Ferragni, senza dare alcunché all’ospedale.
La donazione l’aveva già fatta prima la Balocco, a prescindere dai pandori venduti.
«Mi dispiace se qualcuno ha capito male – ha dichiarato l’influencer annunciando che farà ricorso –.
Io e la mia famiglia continueremo a fare beneficenza come abbiamo sempre fato».
Guerra a Gaza, Israele e Stati Uniti sempre più ai ferri corti
«Israele sta perdendo il sostegno del mondo».
A dirlo è stato il presidente americano Joe Biden, accusando il suo omologo Benjamin Netanyahu di non volere «la soluzione a due Stati».
La guerra a Gaza contro Hamas andrà avanti «fino alla vittoria, anche senza il sostegno del mondo», ha risposto il presidente israeliano negando la possibilità che l’Autorità nazionale palestinese possa controllare la Striscia in futuro.
E poi ha aggiunto: «La guerra sarà lunga, non potrà durare pochi mesi.
E alla fine vinceremo».
Il ministro della Difesa se l’è presa con la Croce Rossa sugli ostaggi: «Ogni giorno che passa è un fallimento».
Intanto l’Onu ha approvato la bozza che chiede un «cessate il fuoco umanitario subito», per la «situazione catastrofica a Gaza».
Sì ai negoziati per l’ingresso dell’Ucraina nell’Unione Europea
Il Consiglio europeo ha dato il via libera ai negoziati con l’Ucraina in vista dell’adesione all’Unione.
Alla fine il primo ministro ungherese Orban, che aveva posto il veto sulle eccezioni alle regole per l’allargamento, ha lasciato la riunione al momento di votare e ha commentato: «Decisione sbagliata, vadano avanti da soli».
Zelensky ha esultato: «Una vittoria per noi e per tutta l’Europa».
Per il presidente russo Vladimir Putin «la pace in Ucraina ci sarà quando la Russia avrà raggiunto i suoi obiettivi», ossia la «denazificazione» e la «demilitarizzazione» del Paese.
Per il segretario della Nato Jens Stoltenberg Putin si prepara a una guerra «lunga e dura».
Ambiente, alla Cop28 l’accordo «storico» sui combustibili fossili
Ridurre il consumo e la produzione di combustibili fossili in maniera «giusta» per arrivare a zero prima o intorno al 2050, come raccomanda la scienza.
Con questo accordo si è chiusa la Cop28, la conferenza sul clima delle Nazioni Unite a Dubai.
Un’intesa definita «storica» da più parti perché per la prima volta si parla chiaramente di fossile, sebbene nel documento finale non si citi più la parola «uscita».
Applausi da tutti i 198 delegati.
«Le generazioni venture vi ringraziano per la vostra decisione», ha commentato il presidente della Cop28 Sultan Al Jaber.
Approvata la manovra della Regione Liguria, arriva lo psicologo di base
Approvata in Consiglio regionale la manovra della Liguria, oltre 7 miliardi per il 2024.
La votazione finale è arrivata in una giornata di lutto per la morte improvvisa del consigliere spezzino Sauro Manucci di Fratelli d’Italia, colto da un malore a Genova nella serata del 20 dicembre.
Niente liti grazie all’accordo sugli ammendamenti trovato dal presidente Toti con tutta l’opposizione, eccetto la Lista Sansa.
Tra le novità ci sono l’asilo nido gratuito per le famiglie con un Isee sotto i 35mila euro, l’introduzione dello psicologo di base nelle Asl e una norma che permetterà ai medici della sanità pubblica di lavorare nelle strutture private.
Toti ha promesso 50 milioni per tagliare le liste d’attesa.
Dal 2024 i treni saranno gratuiti per tutti gli studenti liguri sotto i 19 anni, inclusi quelli genovesi, e fino ai 26 anni si potrà pagare l’abbonamento a metà prezzo.
Assassinato con una freccia in centro storico, gli avvocati: «Non voleva ucciderlo»
«Evaristo Scalco non voleva uccidere, ma solo spaventare: per questo non si merita l’ergastolo».
È la tesi degli avvocati che difendono il maestro d’ascia accusato di avere ucciso con una freccia il 41enne Javier Alfredo Miranda Romero, che festeggiava la nascita di suo figlio, l’anno scorso nei vicoli della Maddalena.
Per l’artigiano 63enne la pm aveva chiesto la massima pena perché non c’erano dubbi che volesse colpire l’uomo, ma per i legali le cose non starebbero così: «È stato un evento non voluto – dicono –.
Dobbiamo domandarci se questa persona mite, lavoratrice, debba morire in carcere».
La sentenza è prevista per l‘11 gennaio.
Delitto Nada Cella, la Procura vuole il processo per Cecere
La Procura di Genova ha chiesto di rinviare a giudizio Annalucia Cecere, la donna accusata di avere ucciso il 6 maggio 1996 la segretaria Nada Cella nello studio del commercialista Marco Soracco a Chiavari.
Anche per lui e per la madre Marisa Bacchioni è stato chiesto il processo.
Cerere è indagata per omicidio volontario aggravato dalla crudeltà e dai futili motivi: avrebbe ucciso Cella perché voleva prendere il suo posto sul lavoro e nella predilezione di Soracco.
Al commercialista e a sua madre si contestano le false dichiarazioni e il favoreggiamento, perché avrebbero mentito negli interrogatori dei mesi scorsi.
La Camera non approva il Mes, la maggioranza si spacca
La Camera ha bocciato la ratifica del Mes, il meccanismo europeo di stabilità.
Si spacca la maggioranza: Fratelli d’Italia e Lega hanno votato a favore, Forza Italia si è astenuta.
Ma anche l’opposizione si è divisa: Pd, Italia Viva, Azione e +Europa favorevoli, Verdi-Sinistra astenuti e i 5 Stelle contro.
La motivazione data dai capigruppo di maggioranza è che le Camere non potrebbero controllare le ricadute sulla finanza pubblica.
La proposta era stata approvata da altri 26 Paesi dell’Unione Europea.
È arrivata invece l’intesa sul patto di stabilità tra i ministri dell’Economia europei, compresa l’Italia.
«Abbiamo ottenuto molto, è un accordo sostenibile per il nostro Paese», ha detto il ministro Giorgetti.
Madre di 27 anni uccisa a coltellate dall’uomo che aveva denunciato per stalking
Ennesima donna uccisa in Italia.
La vittima è Vanessa Ballan, madre di 27 anni, colpita con otto coltellate al torace davanti alla porta di casa in un paese del Veneto.
Aveva un figlio di quattro anni, che al momento dell’omicidio era all’asilo, e aspettava il suo secondo figlio.
A toglierle la vita un uomo di 41 anni, Bujar Fandaj, originario del Kosovo, che abita in un comune nei pressi e che la donna aveva già denunciato per stalking a ottobre.
I carabinieri hanno raccolto indizi che non lasciano dubbi: in un video registrato dalle telecamere di sorveglianza si vede un uomo con abiti come quelli sequestrati a Fandaj che nella mattinata del 19 dicembre, il giorno del delitto, scavalca la recinzione della villetta.
Nella borsa gli è stato trovato un coltello con una lama di 20 centimetri, parzialmente lavato.
Energia elettrica, il mercato tutelato resiste fino a luglio
Slitta al 1° luglio la fine del mercato tutelato dell’energia elettrica.
Il presidente di Arera, l’autorità di regolazione dell’energia, ha firmato una delibera che posticipa il termine fissato per marzo.
«Una notizia positiva per i consumatori – dice Assoutenti – con oltre 9 milioni di famiglie che avranno due mesi in più per godere del mercato tutelato».
Altre associazioni chiedono di prolungare il regime di protezione sia per la luce sia per il gas, per cui il termine oggi è fissato al 1° gennaio.
Terrore a Praga, giovane spara dall’università: 15 morti e 24 feriti
Strage all’università di Praga: uno studente ceco di 24 anni, David Kozak, ha ucciso il padre e poi ha aperto il fuoco sulla folla dal tetto del palazzo in piazza Jan Palach.
Il bilancio è di 24 morti e 15 feriti.
Il giovane alla fine si è ucciso davanti ai poliziotti che erano arrivati per fermarlo.
«Non c’è nessuna indicazione che questo crimine abbia qualche collegamento col terrorismo internazionale», ha affermato il ministro dell’Interno della Repubblica Ceca Vit Rakusan cercando di tranquillizzare la popolazione scossa da quella che è considerata la tragedia più grave nella storia del Paese.
Kozak su Telegram avrebbe detto che era stanco della vita, che tutti lo odiavano e anche lui odiava tutti, e aveva annunciato di volere sparare in una scuola e uccidersi.
Israele-Hamas, l’Onu approva la risoluzione sugli aiuti a Gaza
Il Consiglio di sicurezza dell’Onu, con l’astensione di Stati Uniti e Russia, ha approvato la risoluzione a favore degli Emirati Arabi Uniti che prevede di far passare più aiuti a Gazza garantendo la sicurezza degli operatori, ma senza la fine dei combattimenti.
Il bilancio dei morti nella Striscia supera le 20mila vittime e i 53mila feriti dal 7 ottobre.
Israele intanto propone a Hamas due settimane di tregua per far liberare altri ostaggi.
Secondo l’esercito 2mila terroristi sono stati uccisi dalla fine della tregua.
L’Europa dice sì alla Superlega, calcio nel caos
Il mondo del calcio è di nuovo nel caos.
La Corte Europea ha dato ragione ai club della Superlega e ha dichiarato che c’è un «abuso di posizione dominante» da parte di Uefa e Fifa nell’organizzazione di tornei in Europa e nella gestione dei diritti.
Il Real Madrid e il Barcellona lodano la decisione, tutti gli altri si dicono contrari.
In Italia solo il presidente del Napoli De Laurentiis, ma si attende di conoscere l’opinione della nuova dirigenza della Juventus, protagonista del progetto (fallito) nell’era Agnelli.
«Facciano pure, saranno in due», il commento del presidente della Uefa Ceferin.
E il numero uno della Fifa Infantino gli fa eco: «Con tutto il rispetto, non cambierà niente».
Le arriva una bolletta da 15mila euro, muore alla vigilia di Natale
Ha visto una bolletta dell’acqua da oltre 15mila euro e si è sentita male.
Passato qualche giorno all’ospedale in condizioni disperate, è morta alla vigilia di Natale.
Se n’è andata così Caterina Giovinazzo, una donna di 88 anni di Camporosso, a causa di quello che la società Iren ha riconosciuto come un errore provocato da un problema di lettura del contatore.
La signora aveva ricevuto la brutta sorpresa ai primi di dicembre e la banca aveva già autorizzato il pagamento della metà dell’importo dovuto.
In realtà Giovinazzo doveva pagare solo 55 euro.
«Anche io vorrei gridare da una parte l’ingiustizia, ma dall’altra la carità e il perdono», ha detto il parroco al funerale con duecento persone.
Giovane di 27 anni cade nel Bisagno e muore
Un giovane di 27 anni è morto cadendo da un muretto sul Bisagno, nel quartiere di Marassi a Genova.
È successo all’alba del 26 dicembre.
Si chiamava Franklin Jair Choez Moreira.
Le registrazioni delle telecamere di sorveglianza, visionate dalla polizia, lo riprendono mentre si arrampica da solo sul muretto, si gira di spalle e perde l’equilibrio, precipitando per 8 metri nel vuoto.
I genitori, che non si danno pace, hanno chiesto alla Procura e ottenuto di eseguire l’autopsia sul corpo, nonostante il magistrato Stefano Puppo non l’avesse disposta.
L’esame servirà a capire se il giovane, che era andato a ballare dopo la serata di lavoro in un ristorante, avesse bevuto o assunto sostanze o se sia stato colto da un malore.
Rigassificatore, il sondaggio delle polemiche: «Il 60% dei liguri è d’accordo»
Il 60% dei liguri sarebbe favorevole al rigassificatore al largo di Savona: il dato emerge da un sondaggio commissionato all’istituto Ipsos dal Comitato Toti Liguria e finito al centro dello scontro politico.
La rilevazione è stata realizzata nelle prime due settimane di dicembre con interviste telefoniche su un campione di 800 residenti in Liguria maggiorenni, suddivisi per sesso, età e provincia in base alla struttura demografica della regione.
Una notizia che ha riacceso il fuoco della protesta.
«Non vale niente, i savonesi hanno già detto molto chiaramente di no.
La maggior parte in Liguria non sono abbastanza informati per esprimere un’opinione cosciente», la replica dei comitati contrari al progetto.
L’Agcom ha contestato la definizione di «sondaggio» per la mancanza di una nota informativa.
«Il rigassificatore non riguarda solo i cinque comuni interessati, ma tutta la Liguria e l’Italia: del gas hanno tutti bisogno», la risposta del presidente Giovanni Toti.
Addio a Vanessa Ballan: «Serve una società che rifiuti la violenza sulle donne»
Bisogna impegnarsi per «una società che rifiuti nelle parole, negli atti e nei fatti la violenza sulle donne e che superi la follia di voler possedere una persona».
Lo ha detto il vescovo di Treviso Michele Tomasi celebrando il funerale di Vanessa Ballan, la donna di 26 anni uccisa a coltellate il 19 dicembre.
In carcere, accusato dell’omicidio, c’è il 41enne Bunjar Fandaj.
In centinaia hanno voluto darle l’ultimo saluto nel duomo di Castelfranco Veneto.
Ora la Procura manderà al ministero della Giustizia delle relazioni con le motivazioni per cui, dopo le denunce di Ballan contro l’uomo che l’ha uccisa, non è stata applicata alcuna misura cautelare.
Intanto a Novellara, in Emilia, una ragazza di 20 anni ha denunciato i genitori pakistani che volevano costringerla a sposarsi con un cugino mai conosciuto: «Altrimenti – la minacciavano – farai la fine di Samman Abbas», la ragazza che nel 2021 era stata uccisa dalla famiglia per lo stesso motivo, nello stesso paese.
Come cambia l’Irpef con le nuove aliquote: risparmi fino a 260 euro
Mentre la Camera ha votato il sì definitivo alla manovra, il governo Meloni ha varato il decreto-legge Milleproroghe con la riforma del fisco.
Il nuovo sistema prevede tre aliquote: il 23% fino a 28mila euro, il 25% tra 28 e 50mila, il 43% sui redditi più alti.
Per le fasce che pagheranno meno tasse il risparmio potrà arrivare a 260 euro all’anno.
Un’altra novità di fine 2023 è l’intesa sul Superbonus che verrà mantenuto per i redditi sotto i 15mila euro.
Per quanto riguarda le concessioni marittime se ne parlerà a gennaio.
Polemica su una proposta di legge firmata da un senatore di Fratelli d’Italia per permettere la caccia dall’età di 16 anni, ritirata per volontà del ministro Lollobrigida.
Commesse e consulenze Anas, arrestato per corruzione il figlio di Verdini
La Procura di Roma ha avviato un’inchiesta per presunte irregolarità sulle commesse e nella rete di consulenze dell’Anas.
I riflettori della magistratura hanno puntato in particolare un appalto da 180 milioni per lavori sulle gallerie.
Agli arresti domiciliari, insieme ad altre quattro persone, c’è Tommaso Verdini, figlio dell’ex parlamentare Denis, uno dei personaggi più vicini a Berlusconi.
Le accuse sono di corruzione e turbativa d’asta.
In un’intercettazione Fabio Pileri, socio di Tommaso Verdini nella Inver, parla di un «accordo» fatto con la Lega.
L’opposizione ha invocato «un’informativa urgente del ministro Salvini» in parlamento.
Guerra Israele-Hamas, in un video detenuti palestinesi nudi a Gaza
Natale sotto le bombe a Gaza, dove la guerra «andrà avanti per molti mesi», ha avvertito il capo dell’esercito israeliano.
Intanto la Cnn ha mandato in onda un video che mostrerebbe uomini, donne e bambini palestinesi detenuti e spogliati dalle forze israeliane in uno stadio di Gaza.
Tensioni alle stelle con l’Iran dopo che un missile ha ucciso il generale Sayyed Razi Mousavi, veterano dei Guardiani della rivoluzione.
Il presidente turco Erdogan ha attaccato Netanyahu: «Non c’è differenza tra l’ossessione di Hitler per la razza ariana e l’intendimento di Israele che queste antiche terre siano destinate solo agli ebrei».
La replica è arrivata subito: «Lui, che commette un genocidio tra i curdi, è l’ultimo che può farci prediche».
L’Ucraina sotto gli attacchi russi: «Ci serve più sostegno dal mondo»
«Il mondo deve capire che abbiamo bisogno di più sostegno e forza per fermare questo terrore».
Lo ha detto Andriy Yermak, consigliere del presidente ucraino Volodymyr Zelensky, dopo l’ultimo attacco russo che ha causato almeno 22 morti e 132 feriti.
«Risponderemo e continueremo a combattere per la sicurezza del nostro Paese intero», ha scritto Zelensky.
«Servono fondi ora», ha insistito l’ambasciatrice americana a Kiev.
Intanto Alexey Navalny, il principale oppositore di Putin confinato in una colonia penale, ha dato nuovamente sue notizie: «Non preoccupatevi per me, sto bene».
Ingegnere attaccato e ferito da un robot nella fabbrica Tesla
Un robot ha buttato un uomo a terra e lo ha ferito alla schiena, a una mano e ad un braccio con un artiglio d’acciaio.
È quello che è capitato due anni fa a un ingegnere nella Giga Texas, la fabbrica della Tesla dove Elon Musk punta a costruire un’auto elettrica più economica di 25mila dollari.
Una storia tirata fuori dal tabloid Daily Mail in un momento di grande dibattito sull’intelligenza artificiale e l’automatizzazione nei luoghi di lavoro.
Musk ha minimizzato: «L’incidente è stato dovuto a un semplice braccio robotico, non al nostro robot umanoide Optimus».
L’ingegnere stava riprogrammando altre macchine ed è stato salvato dall’intervento dei colleghi.
Mezzi Amt gratis, code per l’abbonamento e prime multe
Esordio caotico per le nuove tariffe di Amt Genova.
Dal 15 gennaio gli over 70 (solo dopo le 9.30) e gli under 14 (sempre) possono viaggiare gratis sui mezzi pubblici.
Ma nel primo giorno della misura a centinaia si sono presentati agli sportelli per ottenere la tessera necessaria per essere in regola.
A Palazzo Ducale è arrivata persino la polizia per calmare la gente in coda.
Così il Comune e l’azienda hanno stabilito che fino al 30 aprile basterà un documento d’identità.
Sono già arrivate le prime multe agli anziani senza biglietto prima dell’orario consentito e pure ai turisti «a scrocco» in metropolitana: dal 1° gennaio, infatti, solo i residenti possono prenderla in tutte le fasce orarie senza pagare, idem per gli ascensori e le funicolari.
Ponte Morandi bis, inizia il processo: chiesti 100 milioni di danni per i pedaggi
È iniziato con l’udienza preliminare il processo cosiddetto «Ponte Morandi bis» sui presunti falsi report e i mancati controlli su ponti e gallerie.
Gli utenti delle autostrade del tronco di Genova hanno chiesto di costituirsi parti civili per un danno di 100 milioni causato dai pedaggi pagati ma non investiti per le manutenzioni.
Invece la Cgil, a differenza degli altri sindacati confederali, ha annunciato che non vuole entrare nel processo perché «i lavoratori hanno sempre fatto quello che gli veniva richiesto».
Sono 47 le persone imputate, tra cui ex dirigenti di Autostrade e Spea, anche per il crollo della volta della galleria Berté della A26.
Elezioni, a Sanremo il centrodestra rischia di spaccarsi
Si scalda l’aria in vista delle elezioni amministrative in Liguria e nel centrodestra è esploso il caso Sanremo.
Lega e Fratelli d’Italia hanno dato la loro benedizione alla candidatura di Gianni Rolando, scelto in particolare dal senatore Gianni Berrino.
«L’ho letto sui giornali, un metodo innovativo di condivisione – il commento infastidito del presidente Toti –.
Per dieci anni abbiamo perso a Sanremo, non vorrei che queste decisioni ci portassero allo stesso risultato».
I civici infatti puntavano sull’avvocato Alessandro Mager e adesso il rischio è quello di una spaccatura nella coalizione.
Il governatore però ha assicurato che il dialogo è ancora aperto e che tenderebbe a escludere la presenza di una lista col suo nome.
Donna si uccide dopo la polemica per una recensione sul suo ristorante
È stata trovata morta sulla riva del fiume Lambro Giovanna Pedretti, la titolare di un ristorante della provincia di Lodi che era finita al centro di una tempesta social per aver risposto a una recensione omofoba online.
La donna, 59enne, era stata travolta dalle polemiche dopo i post della giornalista e influencer Selvaggia Lucarelli e del compagno Lorenzo Biagiarelli, che avevano sostenuto che la recensione pubblicata fosse falsa.
La Procura di Lodi indaga per istigazione al suicidio.
La figlia di Pedretti ha attaccato Lucarelli su Instagram: «Grazie per aver massacrato mia madre».
Lei ha replicato: «Nessuno si pone il problema che scrive cose non vere può essere pericoloso».
E ha denunciato di aver ricevuto minacce.
Legge sul fine vita, in Veneto si ferma per un voto
È stata fermata la legge sul fine vita della Regione Veneto portata in Consiglio dall’associazione Luca Coscioni con 9mila firme.
La conta dei voti è finita 25-25: serviva almeno un sì in più.
Il presidente Luca Zaia aveva annunciato il suo parere positivo, ma aveva lasciato libertà di coscienza ai suoi.
Sono state determinanti tre astensioni, due della Lista Zaia e una del Pd.
Se la legge fosse passato, il Veneto sarebbe stato la prima Regione a darsi una normativa sul suicidio assistito.
La novità più importante era l’imposizione di un termine massimo di 27 giorni perché le Asl rispondessero ai malati con patologie irreversibili che chiedono alla sanità pubblica di accedere al trattamento per la morte volontaria.
Salvini ha gelato Zaia: «Anche io avrei votato no».
Dombrovskis à Davos: «L’Italia non è in linea con le raccomandazioni Ue»
«L’Italia non è in linea con le raccomandazioni dell’Unione Europea».
L’ultima bacchettata sui conti di Roma è arrivata in chiusura del World Economic Forum di Davos per bocca di Valdis Dombrovskis, vicepresidente della Commissione.
«Abbiamo chiesto all’Italia di intraprendere deviazioni e rimettersi in riga», le sue parole piuttosto nette.
Ma poco dopo un portavoce ha aggiustato il tiro: «La posizione è la stessa di novembre, non è cambiata».
L’Italia era stata inserita nel gruppo dei Paesi sotto osservazione, che devono tenersi pronti ad apportare correttivi alle proprie manovre finanziarie.
Nuove tensioni in Medio Oriente.
Netanyahu: «Non ci sarà uno stato palestinese»
Si aprono nuovi fronti in Medio Oriente.
L’Iran ha lanciato missili contro Iraq e Siria, ma ha attaccato in Baluchistan, sul territorio del Pakistan, che ha risposto nella città di Saravan.
Ma si lavora già a un’intesa per una de-escalation.
Intanto Hamas ha annunciato la morte di due ostaggi che erano stati mostrati in un video, dando la colpa ai bombardamenti di Israele.
Netanyahu insiste a dire che non ci sarà nessuno stato palestinese una volta finita la guerra, il contrario di ciò che vorrebbe il governo americano.
Esercitazione Nato contro la Russia, Putin: «Non ci ritireremo mai»
La Nato ha avviato la più grande esercitazione contro la Russia dalla fine della Guerra Fredda.
L’operazione, chiamata Steadfast Defender 2024, inizierà negli ultimi giorni di gennaio con la partecipazione di 90mila soldati dagli stati alleati e dalla Svezia, e continuerà fino a maggio.
Lo scenario simulato è quella di una «risposta a una minaccia militare».
Il presidente del comando militare della Nato, l’ammiraglio Rob Bauer, ha avvertito che «la pace non si può più dare per scontata» e che «la guerra è un fenomeno che coinvolge tutta la società», che deve sostenere i militari con «uomini e mezzi».
Intanto però Putin chiarisce: «Non ci ritireremo mai dall’Ucraina».
E i Paesi baltici, temendo un’invasione, hanno annunciato la costruzione di strutture di difesa nei prossimi anni.
Stati Uniti, Trump trionfa alle primarie in Iowa
Donald Trump, ex presidente degli Stati Uniti, ha vinto largamente al primo turno delle elezioni primarie in Iowa con poco più della metà dei voti e un distacco di 30 ponti.
Al secondo posto Ron DeSantis.
«Sono rinvigorito da questa vittoria» – ha commentato il tycoon –.
Ora l’America torni unita.
Biden ha riconosciuto che Trump è il favorito per l’investitura repubblicana, ma qualora tornasse presidente teme «attacchi vili, bugie infinite e spese ingenti».
I bambini palestinesi saranno curati all’ospedale Gaslini di Genova
Un centinaio di bambini palestinesi saranno curati all’ospedale Gaslini di Genova.
Una prima équipe, coordinata da Andrea Moscatelli, è partita il 18 gennaio e una seconda, guidata da Gianluca Piatelli, è sul punto di mettersi in viaggio.
L’intenzione è organizzare rapidamente il trasporto da Gaza con alcuni voli e iniziare a eseguire i primi interventi sui pazienti più gravi nei prossimi giorni.
L’istituto assicurerà l’assistenza sanitaria a tutti i bambini che ne avranno bisogno.
«Nei contesti di guerra troppo spesso i piccoli sono quelli che patiscono le conseguenze peggiori – ha commentato il presidente del Gaslini Edoardo Garrone – ma noi ci impegniamo sempre per ciò che sappiamo fare meglio: curare i bambini della Liguria, dell’Italia e del mondo».
Sanità, Toti: «Basta speculare sulle difficoltà».
Nel 2023 prestazioni cresciute di mezzo milione
«Non vogliono nascondere i problemi che ci sono, ma speculare sulle difficoltà del sistema sanitario è ingeneroso per lo sforzo che fanno i professionisti».
Il presidente della Liguria Giovanni Toti passa all’attacco e convoca una conferenza stampa periodica per comunicare i risultati positivi del sistema regionale.
«È giusto che i cittadini sappiano cosa stiamo facendo», ha aggiunto.
Il governatore ha confermato i 42 milioni per le liste d’attesa e i 220 milioni del Pnrr per la sanità in Liguria, con le prime strutture che apriranno nel 2024.
Poi ha rivendicato i 1.700 infermieri assunti nell’ultimo anno e mezzo.
Secondo i dati di Alisa, nel 2023 sono state prodotte 500mila prestazioni in più rispetto all’anno precedente.
Entro l’estate una piscina marina davanti alla Gallinara
Una piscina in mare delimitata da boe tra la costa di Albenga e la Gallinara, per promuovere l’isola e attirare i turisti.
Il progetto, presentato in Regione, sarà realizzato entro la prossima estate.
I finanziamenti, circa 3 milioni di euro, arrivano dall’Unione Europa.
A sviluppare le proposte insieme alle istituzioni del territorio sarà l’Università di Genova.
Gli autori dell’iniziativa assicurano che si farà tutto nel rispetto della natura e che l’obiettivo è quello di favorire attività sportive legate al mare per sostenere l’economia locale.
Elezioni, si vota l‘8-9 giugno.
Primo sì per l’autonomia differenziata
Il Consiglio dei ministri ha deciso la data delle prossime elezioni: si voterà l‘8 e 9 giugno per le europee, le amministrative e in qualche caso anche le regionali, un cosiddetto election day.
Un appuntamento che ha anche il sapore di un test politico per verificare la tenuta del consenso per il governo.
Intanto in Senato è arrivato il primo sì alla legge sull’autonomia differenziata.
Durante le votazioni gli esponenti del Partito Democratico hanno esposto fogli con stampata la bandiera italiana e dai banchi è stato intonato l’inno nazionale.
Il cammino della riforma prosegue alla Camera dove la maggioranza punta all’approvazione prima delle elezioni.
L’opposizione ha già annunciato che si batterà per il referendum.
Italia con Francia e Germania nel Mar Rosso: «Difenderemo le nostre navi»
Anche l’Italia interverrà nel Mar Rosso per fermare gli attacchi degli Houthi che stanno mettendo in crisi la navigazione internazionale con centinaia di navi costrette a fare il giro dell’Africa.
La missione militare con Francia e Germania sarà un’azione «prevalentemente di politica difensiva – ha detto la presidente Meloni –.
Da lì passa il 15% del commercio mondiale, non possiamo accettare questa minaccia».
Il ministro degli Esteri Antonio Tajani si augura che l’approvazione definitiva arrivi presto e commenta: «Non facciamo la guerra a nessuno, ma difendere le nostre navi è un dovere della Repubblica e del governo».
È morto Gigi Riva, in 30mila al funerale a Cagliari
È morto a 79 anni il campione di calcio Gigi Riva, giocatore della Nazionale e del Cagliari, dove ha passato tutta la carriera arrivando a vincere lo storico scudetto del 1970, nonostante le grandi squadre lo inseguissero.
E proprio nella città sarda, che non aveva più voluto lasciare, è stato colto da un infarto.
Con la maglia degli azzurri Riva è stato il miglior marcatore di tutti i tempi, con 35 gol in 42 partite.
Più di 30mila persone sono andate a dargli l’ultimo saluto a Cagliari.
«È stato un hombre vertical fino all’ultimo, se n’è andato come voleva lui», ha detto il figlio Nicola.
A Riva sarà intitolato il nuovo stadio della città.
La Corte dell’Aia: «Israele deve prevenire il genocidio contro i palestinesi»
Israele deve «prevenire qualsiasi azione» che si possa configurare come genocidio contro i palestinesi, «punire ogni incitamento pubblico» a commetterlo e consentire l’ingresso di aiuti nella Striscia di Gaza.
È la decisione della Corte internazionale di giustizia dell’Aia dopo l’accusa avanzata dal Sudafrica.
I giudici hanno riconosciuto che esiste un caso da valutare, ma non sono arrivati a imporre un cessate il fuoco immediato, che era proprio la prima istanza.
Per il presidente Benjamin Netanyahu parlare di genocidio è un’offesa e l’ordinanza dei giudici non toglie allo Stato ebraico il «diritto all’autodifesa».
Intanto gli Stati Uniti hanno sospeso i finanziamenti all’Agenzia delle Nazioni unite per i profughi palestinesi dopo il presunto coinvolgimento di 12 dipendenti negli attacchi del 7 ottobre contro Israele.
Francia, la protesta degli agricoltori minaccia di invadere Parigi
È caos in Francia per la protesta degli agricoltori che minacciano di bloccare l’entrata a Parigi coi trattori, che sono già arrivati alle banlieu.
Il 23 gennaio una donna che manifestava con suo marito e sua figlia è stata uccisa dall’autista di una macchina lanciata sulla folla.
Un gruppo di viticoltori ha forzato due depositi della grande distribuzione nei pressi di Béziers.
Gli agricoltori vogliono semplificazioni amministrative e indennizzi più rapidi in caso di calamità naturali.
I servizi di sicurezza hanno già messo in guardia sul rischio di violenze se il governo non farà gesti concreti.
New York in guerra coi social: «Un pericolo per la salute pubblica»
New York è la prima città americana, e forse del mondo, a dichiarare guerra ai social network.
«Sono un pericolo per la salute pubblica, come una tossina ambientale – le parole dure del sindaco Eric Adams –.
Non possiamo stare a guardare e consentire alle Big Tech di arricchirsi sulla privacy dei nostri figli».
E ha promesso che i social saranno trattati come «il tabacco e le pistole».
Cosa si farà davvero si saprà in seguito, ma c’è già chi vorrebbe che il sindaco tornasse al proibizionismo di Michael Bloomberg che aveva messo al bando i cellulari nelle scuole pubbliche.
Nell’attesa delle misure da seguire, è stato pubblicato un avviso con consigli agli adulti per promuovere un uso sano dei social network.
Incidenti sul lavoro, due morti ad Alassio e sulla A12
Altri due incidenti mortali sul lavoro in Liguria nel giro di poche ore.
Il 5 febbraio un operaio di 58 anni, Luciano Peirano, è caduto da una betoniera in un cantiere ad Alassio, ha battuto la testa a terra e ha perso la vita.
A niente sono serviti i soccorsi.
La Procura di Savona ha aperto un’inchiesta per omicidio colposo.
Il giorno seguente un uomo di 42 anni, Basar Shames originario del Bangladesh, è morto in un maxi incidente sull’autostrada A12 a Rapallo mentre andava a lavorare alla Fincantieri di Riva Trigoso.
Il furgone che trasportava lui e altri otto colleghi ha sbandato ed è finito contro un muraglione.
Alcuni sono usciti dal veicolo e sono stati investiti dalle auto che sopraggiungevano da dietro.
Altri due operai hanno riportato lesioni gravi.
Dieci le vetture coinvolte.
Anche su questo episodio indaga la Procura: una delle ipotexi è che l’autista fosse distratto dal cellulare.
I dipendenti dello stabilimento hanno aperto una colletta per aiutare la famiglia di Shames.
La nave Vulcano arrivata alla Spezza, 17 bambini palestinesi a Genova
È arrivata alla Spezia la nave Vulcano della Marina militare: a bordo 60 bambini palestinesi partiti dall’Egitto per essere curati negli ospedali italiani.
Tra loro 17 sono rimasti a Genova, 13 sono stati ricoverati all’ospedale pediatrico Gaslini.
Le famiglie sono state accolte grazie alla mobilitazione degli enti del terzo settore come la Caritas.
I medici che li hanno operati hanno raccontato di crani sfondati e proiettili conficcati nella carne.
Una prima équipe dell’istituto genovese era già partita a gennaio per organizzare il trasferimento, un secondo gruppo era andato in missione negli Emirati Arabi per eseguire interventi chirurgici di elevata complessità
Sampdoria, Marco Lanna si dimette da presidente
Nuovo scossone per la Sampdoria, dopo il drammatico passaggio della società da Ferrero a Radrizzani e Manfredi l’anno scorso.
Marco Lanna ha rassegnato le dimissioni da presidente, incarico che aveva mantenuto dal dicembre 2021.
La conferma è arrivata direttamente da Corte Lambruschini: «Ha assunto la presidenza in uno dei momenti più difficili della storia blucerchiata – si legge in una nota – riuscendo a garantire serietà ed equilibrio.
La sua decisione era al vaglio da tempo e nella programmazione della ristrutturazione dell’azienda non mancheranno di sicuro le opportunità per riavvicinarsi.
Il rapporto non si esaurisce oggi».
Alla fine della partita col Modena Lanna era andato a salutare i tifosi sotto la Sud, un gesto che ora sembra avere il valore di un commiato.
Niente trattori al Festival di Sanremo, il governo promette misure
La protesta dei trattori è arrivata al Festival di Sanremo, ma all’Ariston non è entrato nessun agricoltore: la Rai, d’intesa col ministro dell’Interno Matteo Piantedosi, ha deciso di far leggere ad Amadeus un messaggio concordato in anticipo.
A Roma l’incontro a palazzo Chigi dove la presidente Giorgia Meloni ha proposto l’esenzione dell’Irpef sui redditi agrari, ma solo per chi ne ha bisogno, cioè fino ai 10mila euro.
«È un punto di partenza ma sono convinto che si possa fare di più», ha risposto Matteo Salvini.
La misura garantirà oltre il 90% delle imprese, ha aggiunto il ministro dell’Agricoltura Francesco Lollobrigida.
Un centinaio di trattori ha formato un corteo sul Grande raccordo anulare.
Intanto l’Unione Europea, sull’onda delle proteste in più Paesi, ha fatto marcia indietro sulla proposta di un taglio ai pesticidi entro il 2030.
Ragazza di 13 anni violentata in un parco a Catania
Una ragazza di 13 anni è stata violentata da un gruppo di giovani nei bagni di un parco pubblico a Catania.
Con lei c’era anche il fidanzato, che è stato minacciato e tenuto lontano mentre due di loro la costringevano a subire abusi e gli altri guardavano la scena dall’alto.
Dopo la seconda violenza la ragazza è riuscita a fuggire e ha chiesto aiuto in strada.
Sette le persone che avrebbero partecipato, di cui tre minori.
«Lo Stato c’è e garantirà che sia fatta giustizia», ha detto la presidente del Consiglio Giorgia Meloni.
Salvini ha proposto di nuovo la castrazione chimica per i responsabili.
Tensione su Stellantis, inizia la mobilitazione a Mirafiori
Sale la tensione della fabbrica di Mirafiori dopo che l’amministratore delegato di Stellantis Carlos Tavares ha detto che «l’Italia dovrebbe fare di più per proteggere i suoi posti di lavoro» e che «se non si danno sussidi per acquistare veicoli elettrici si mettono a rischio gli stabilimenti».
John Elkann, presidente di Stellantis, ha incontrato il presidente Mattarella e assicurato che il gruppo rimane in Italia.
Ma gli operai hanno iniziato a scioperare: «Mobilitiamoci come gli agricoltori, il futuro è incerto e non ci danno risposte».
Inoltre è arrivata la notizia che dal 31 marzo terminerà la produzione del Maserati Levante.
I sindacati insistono affinché si apra una discussione con l’azienda e il governo.
Guerra Israele-Hamas, Netanyahu rifiuta la tregua e prepara un attacco a Rafah
Nessuna tregua con Hamas: il presidente israeliano Benjamin Netanyahu boccia l’ipotesi di accordo con la mediazione del Qatar e definisce un «delirio» le condizioni poste dagli islamisti che vorrebbero la fine completa dei combattimenti a Gaza.
«Siamo vicini alla vittoria, non è questione di anni», ha aggiunto il presidente che intanto ha ordinato all’esercito di dirigersi verso Rafah, dove c’è la maggior parte della popolazione della Striscia, e ha disposto un piano per evacuare i civili.
«Un attacco a Rafah – ha detto il segretario generale dell’Onu Guterres – aumenterebbe quello che è già un incubo umanitario, con conseguenze incalcolabili».
Anche gli Stati Uniti hanno avvertito: «Sarebbe un disastro».
Re Carlo è malato di cancro, la Gran Bretagna in ansia
Re Carlo ha un cancro.
La notizia ha sconvolto la Gran Bretagna.
La malattia gli è stata diagnosticata dopo un intervento nella London Clinic.
«È stato colto in tempo», ha assicurato il primo ministro Rishi Sunak: Carlo, 75 anni, ha già iniziato a sottoporsi a «trattamenti regolari» che lo costringeranno a prendersi una pausa dagli impegni ufficiali.
Il principe William, erede al trono, è tornato a farsi vedere in pubblico, sebbene le funzioni di capo dello Stato rimangano tutte a carico del padre.
Ma ora l’abdicazione, da quello che si vocifera, non è più un tabù.
Stati Uniti, repubblicani vogliono rimuovere Biden: «Non è più in grado»
Alcuni esponenti repubblicani hanno chiesto di valutare la procedura per rimuovere il presidente degli Stati Uniti Joe Biden in base al 25esimo emendamento della costituzione, introdotto dopo l’assassinio di Kennedy, che ne prevede la sostituzione per incapacità.
È lo stesso emendamento chiamato in causa più volte per destituire Donald Trump negli anni del suo governo.
Secondo un gruppo di deputati e senatori Biden non sarebbe in grado di esercitare le sue funzioni per i suoi deficit di memoria.
Per applicare questa norma basta che il vicepresidente e la maggioranza del governo inviino una lettera al Congresso.
Se il presidente si oppone, spetta alla Camera decidere con due terzi dei voti.
Donna accoltellata dal nipote a Riva Trigoso, è grave
Un uomo di 44 anni, Christian Frediani, ha accoltellato alla gola la zia di 57 anni dopo una lite.
È successo nella notte tra il 13 e il 14 febbraio a Riva Trigoso.
La donna è stata portata in gravi condizioni all’ospedale San Martino di Genova.
Il nipote, ubriaco, ha ferito anche la madre di 70 anni che si è rotta una gamba cercando di difendere la sorella.
Frediani è stato arrestato e messo in carcere a Marassi per tentato omicidio e lesioni.
Nella stessa famiglia, nel 1995, il nonno dell’uomo aveva ucciso la figlia, sorella delle donne aggredite, e aveva tentato di uccidersi: c’era riuscito solo una volta uscito dal manicomio criminale.
Bassetti sotto accusa: «Specializzandi sfruttati e senza tutor», parte la querela
Matteo Bassetti, direttore della clinica di malattie infettive dell’ospedale San Martino di Genova, è stato accusato dall’Associazione liberi specializzandi perché, sulla base di un questionario anonimo, i medici della sua scuola sarebbero costretti a travaggiare più dell’orario dovuto e starebbero spesso senza un tutor.
L’infettivologo respinge tutte le accuse e annuncia una querela contro il sindacato: «Una brutta storia di invidia», ha commentato.
Gli specializzandi genovesi in malattie infettive hanno firmato una lettera per prendere le distanze dall’Associazione: «Lavorare di più è una nostra scelta – scrivono – e con noi c’è sempre un medico strutturato».
Ma il sindacato insiste: «È una vergogna che Bassetti ci minacci, andremo avanti per scoprire la verità».
Sanremo, oltre 200mila euro di risarcimento al «vigile in mutande»
Il Comune di Sanremo dovrà pagare più di 227mila euro di risarcimento all’ex vigile Alberto Muraglia che era stato licenziato in seguito all’operazione Stachanov della Guardia di finanza per truffa ai danni dello Stato.
Muraglia era finito su tutti i giornali per la fotografia che lo ritraeva mentre timbrava il cartellino in mutande.
Ma il suo avvocato nel processo aveva dimostrato che in realtà cominciava a lavorare perfino in anticipo.
Dopo la revoca del licenziamento in Appello, il Comune è stato condannato a reintegrarlo e a riconoscergli i danni.
Sulla vicenda pesa ancora un ricorso in Cassazione presentato dalla segretaria generale di palazzo Bellevue: se fosse accolto, Muraglia potrebbe dover restituire l’indennizzo.
Uccide la moglie e i figli: «Volevo liberali dal diavolo»
Ha ucciso la moglie e i figli di 5 e 16 anni perché voleva «liberarli dai demoni» e ha bruciato il corpo della donna prima di seppellirla in giardino.
È successo a Altavilla Milicia, vicino a Palermo.
Protagonista un uomo di 54 anni, Giovanni Barreca, che poi si è consegnato ai carabinieri.
Insieme a lui sono stati fermati altri due fanatici religiosi.
Barreca, che aveva frequentato una chiesa evangelica, aveva un’ossessione per il diavolo.
La figlia di 17 anni, scampata alla strage, è stata fermata per omicidio perché avrebbe partecipato ad alcuni riti.
Lei stessa ha raccontato che da anni c’erano «demoni» in casa e che bisognava scacciarli.
A Cisterna di Latina un militare della Guardia di finanza 27enne ha ucciso con l’arma d’ordinanza la madre e la sorella dell’ex fidanzata, con cui aveva litigato: la ragazza si è salvata nascondendosi in bagno.
Crollo nel cantiere Esselunga, tre morti a Firenze
Tre operai sono morti a Firenze nel crollo di un cantiere per la costruzione di un supermercato Esselunga il 16 febbraio.
Altri due lavoratori sono dispersi con poche speranze di trovarli vivi.
Due dei tre feriti sono gravi, ma non in pericolo di vita.
Una trave di cemento armato al quarto piano ha ceduto da un lato e ha causato altri crolli che hanno investito una squadra di otto operai.
Il presidente della Repubblica Sergio Mattarella e la presidente di Esselunga Marina Caprotti hanno espresso il loro cordiglio.
Gli altri supermercati della catena in città sono rimasti chiusi per mezza giornata.
La Procura ha aperto un’inchiesta per crollo colposo e omicidio colposo.
Il cantiere è stato sequestrato.
I sindacati hanno proclamato uno sciopero nazionale per il 21 febbraio.
«Basta genocidio», ondata di polemiche sulla Rai dopo Sanremo
Un fiume di polemiche dopo il Festival di Sanremo a partire dall’appello di Ghali «Basta genocidio» lanciato dal palco.
«È vergognoso che il Festival sia stato sfruttato per diffondere odio», ha detto l’ambasciatore di Israele in Italia.
Domenica il cantante, intervistato a Domenica In, ha risposto: «Continua la politica del terrore, la gente ha paura di parlare contro la guerra».
Ma nella stessa trasmissione è stato letto un comunicato dell’amministratore delegato della Rai con l’espressione di «solidarietà per il popolo di Israele», senza citare Gaza.
Le opposizioni sulle barricate: «La libertà di espressione va rispettata».
Venier ha parlato sui giornali: «Non ho mai censurato nessuno».
Proteste e scontri davanti alla sede della Rai a Napoli.
Russia, morto il prigioniero Nalvalny: Biden accusa il Cremlino
È morto in Russia a 47 anni Alexei Navalny, principale oppositore politico del presidente Vladimir Putin.
Era incarcerato in una colonia penale artica dove scontava una pena di 19 anni.
Secondo le autorità penitenziarie è stato colto da malore dopo una passeggiata.
Navalny non sembrava avere problemi di salute: sua madre lo aveva trovato «sano e allegro» in una visita il 12 febbraio.
Di certo gli pesavano i confinamenti in cella per punizione.
Ma diversi capi di Stato – Joe Biden per primo, che dice di non essere sorpreso – puntano il dito sul Cremlino, che parla di accuse «inaccettabili».
Tra un mese ci saranno le elezioni e Putin si candiderà per la quinta volta.
Israele, tensione con l’Europa e il Vaticano.
Non c’è l’accordio sugli ostaggi
«Ora basta, Israele si fermi».
A prendere posizione sugli attacchi a Gaza sono anche la Gran Bretagna e l’Unione Europea.
Il Washington Post ha parlato di una «rottura» imminente tra Biden e Netanyahu.
E la tensione è salita anche col Vaticano: il segretario di Stato, il cardinal Parolin, ha definito «sproprozionata» la reazione di Israele contro Hamas perché «il diritto alla difesa non giustifica il genocidio», aggiunge la Santa Seda.
Intanto manca ancora un accordo sugli ostaggi e lo Stato ebraico avverte: «Devono tornare altrimenti allargheremo l’azione a Rafah».
Gli Stati Uniti e i Paesi arabi lavorano per un piano di pace che prevede l’istituzione di uno Stato palestinese, ma Netanyahu non si muove: «Niente regali e niente diktat internazionali».
L’Europa taglia le stime di crescita, Lagarde cauta sui tassi
La Commissione europea ha tagliato le stime di crescita del Pil per l’Eurozona nel 2024, dall‘1,2% allo 0,8%.
Si prevede di accelerare di nuovo gradualmente nel corso dell’anno per crescere più stabilmente dal 2025.
La presidente della Banca centrale europea Lagarde frena sulla diminuzione dei tassi: «La deflazione va avanti, per decidere guarderemo i dati, ma servono più certezze».
La revisione delle stime interessa anche l’Italia e ora torna lo spettro di una manovra aggiuntiva.
Gentiloni però frena: «Non facciamo correzioni sullo zero virgola, sul futuro domina l’incertezza».
Sanremo, due studenti investiti da un camion: un morto e una ferita gravissima
Tragedia a Sanremo il 23 febbraio.
Un camion ha investito due fratelli che andavano a scuola a Bussana: il primo, 17enne, è morto e una ragazza di 15 anni è gravissima all’ospedale Santa Corona di Pietra Ligure.
I due studenti, di origine tunisina, abitavano a Triora.
L’autista, che non si è fermato dopo l’incidente avvenuto su una strada vietata ai pedoni, è stato arrestato poco dopo per omicidio stradale, omissione di soccorso e lesioni colpose.
Alla polizia ha detto che non si era accorto di niente.
Il mezzo è stato sequestrato.
«Non ci sono parole, siamo vicini alla famiglia», ha detto il sindaco di Triora Massimo Di Fazio.
Morta per l’asportazione di un melanoma, assolto il santone di Borzonasca
È stato assolto in appello Paolo Bendinelli, il santone e responsabile del centro olistico Anidra di Borzonasca accusato della morte di Roberta Repetto, la donna di 40 anni uccisa dalle metastasi di un melanoma che le avevano asportato due anni prima, senza anestesia e sul tavolo di una cucina.
La pena è stata ridotta per il medico bresciano Paolo Oneda.
Dopo l’operazione Repetto era stata curata con erbe, tisane e meditazione.
In primo grado Bendinelli era stato condannato a tre anni e quattro mesi per omicidio colposo.
Già allora il giudice aveva scritto che «i sintomi non potevano far pensare che sarebbe morta».
«Le tendenze si rispettano, ma per me è doloroso», ha commentato la sorella Rita Repetto.
Al San Martino il primo trapianto di fegato in Italia senza fermare il sangue
Per la prima volta in Italia un fegato è stato trapiantato senza interromperne la circolazione sanguigna all’interno.
L’intervento è stato eseguito l‘8 gennaio all’ospedale San Martino di Genova, nel centro diretto da Enzo Andorno.
L’organo non ha mai smesso di ricevere sangue nel passaggio dal donatore alla paziente, che in quattro giorni è uscita dalla terapia intensiva e dopo tre settimane è stata dimessa.
«Il San Martino si conferma un’eccellenza nazionale – ha commentato il presidente Giovanni Toti –.
Ora siamo al lavoro per avviare già quest’anno anche i trapianti di cuore, sempre al San Martino».
Morti sul lavoro, troppi cantieri fuorilegge: la stretta del governo
Interdizione fino a 5 anni per le aziende con gravi violazioni.
È una delle ipotesi allo studio del governo dopo il crollo nel cantiere Esselunga di Firenze che ha causato cinque morti.
La ditta incaricata dei lavori era l’Aep (Attività Edilizie Pavesi), la stessa del cantiere di San Benigno a Genova dove c’erano già stati crolli.
Ora la Procura indaga sulle aziende più piccole che lavoravano in subappalto, dove c’erano anche stranieri irregolari.
Il ministro della giustizia Carlo Nordio si è dichiarato contrario all’introduzione del reato di omicidio sul lavoro.
Dai dati riportati dalla ministra del Lavoro Marina Calderone, più del 76% dei cantieri controllati nel 2023 avevano irregolarità, oltre l‘85% nel caso dei lavori legati al Superbonus.
Terzo mandato per i governatori, la maggioranza si spacca
Nuova spaccatura nella maggioranza di governo.
Stavolta a dividere le forze politiche è il terzo mandato per i presidenti delle Regioni.
I senatori di Fratelli d’Italia e Forza Italia, insieme all’opposizione, hanno votato contro l’emendamento della Lega: dalla sua parte solo Italia Viva.
«Nessun problema per il governo – ha detto Matteo Salvini – se ne parlerà in parlamento».
La presidente del Consiglio Giorgia Meloni ha ricordato che il tema «non era all’interno del programma» di governo e ha assicurato che non c’è da preoccuparsi per la tenuta della maggioranza.
Massimiliano Fedriga, presidente del Friuli e della Conferenza delle Regioni, ha chiesto di avviare un confronto col governo.
Inquinamento mai così alto in Pianura Padana, allarme PM10
L’aria non è mai stata così insalubre in Pianura Padana.
Lo dicono i dati dell’osservatorio europeo Copernicus, ma anche uno studio pubblicato sulla rivista Science secondo cui l’anidride carbonica è al livello più alto degli ultimi 14 milioni di anni.
Per la classifica della società svizzera IqAir in questi giorni di febbraio Milano è stata la terza città più inquinata del mondo.
Il sindaco Giuseppe Sala ha contestato i dati, ma intanto in Lombardia e in Emilia Romagna sono iniziate le misure anti-smog di primo livello per le polveri sottili – ossia il PM10 – che hanno superato ampiamente i limiti di legge per la salute delle persone.
Navalny forse ucciso con un «pugno al cuore».
Due anni di guerra in Ucraina
Alexei Navalny, l’oppositore russo morto in una colonia penale artica, sarebbe stato ucciso con un pugno al cuore, una tecnica da Kgb, secondo il Times.
Il corpo dell’uomo è stato mostrato a sua madre, ma le autorità rifiutano ancora di consegnarglielo.
La vedova Yulia Navalnaya accusa Putin, così come l’Europa e gli Stati Uniti, dichiarazioni che il Cremlino definisce «grezze».
Intanto il 24 febbraio cade il secondo anniversario dell’invasione dell’Ucraina.
«Putin deve pagare altrimenti andrà avanti», ha detto Biden.
«I tentativi di tornare ai confini del ‘91 porteranno a una guerra globale», ha avvertito Dmitry Medvedev, vicepresidente del Consiglio di sicurezza russo.
Guerra Israele-Hamas, la trattativa sugli ostaggi si sposta in Francia
Prosegue la trattativa sugli ostaggi israeliani che potrebbe fermare la guerra a Gaza.
Hamas vorrebbe in cambio 3mila prigionieri palestinesi.
Ora i negoziati si spostano a Parigi con l’Egitto, il Qatar, i servizi segreti di Israele e il coordinamento della Cia.
L’impressione stavolta è che la strada sia quella giusta.
D’altro canto Netanyahu chiede al governo di respingere «ogni tentativo di imporre uno Stato palestinese».
Il presidente brasiliano Lula commenta: «Non è una guerra, ma un genocidio».
La replica: «Frasi vergognose, supera la linea rossa».
Valencia, almeno 10 morti nell’incendio di due palazzi
Un grosso incendio ha causato almeno dieci morti a Valencia, in Spagna, ma all’appello manca ancora una ventina di dispersi.
A prendere fuoco due palazi costruiti 15 anni fa, ricoperti di pannelli di poliuretano, un materiale facilmente infiammabile.
Quattro delle vittime appartengono alla stessa famiglia: una coppia di giovani con bambini di 3 anni e 2 settimane.
Quattordici persone sono rimaste ferite, nessuno in pericolo di vita: tra loro cinque pompieri che hanno cercato di salvare i residenti.
Gli altri sono stati ospitati negli alberghi della città.
