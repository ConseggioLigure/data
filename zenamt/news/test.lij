À Zena comensa i travaggi pe-o tunnel sotta o pòrto
Dòppo trent’anni de discuscion l’é comensou i travaggi pe-a construçion do tunnel sotta o pòrto de Zena.
A-i 28 de zugno l’é partio o «lòtto zero», loei de preparaçion pe-o scavo che saian gestii direttamente da Autostrade sensa bandi.
I costi do travaggio son astimmæ in scî 900 mioin d’euro, tutti finançiæ da Aspi into campo de l’accòrdio da 1,4 miliardi dòppo o cròllo do ponte Morandi.
A speisa in de ciù, à peto do preventivo, a saià spantegâ in scî pedaggi de tutta a ræ, coscì o tunnel o l’arrestià de badda.
O percorso o saià longo in scî 3,5 chillòmetri da San Benigno fin a-a Foxe.
O saià formou da doe gallerie prinçipæ con un diametro de feua de 16 metri.
De drento se porrià anâ spedii à 70 km/h.
A mascima profonditæ a saià de 41 metri sotta o livello do mâ e o passià 30 metri sotta Caignan.
Intanto se comensià à discutte in sciô destin da Sorvelevâ, se cacciâla zu (tutta ò unna parte) ò se mantegnîla con de fonçioin differente.
The Ocean Race, l’arrivo da regatta.
Da Zena o Papê pe-i driti di Oçeani
A-o neuvo Waterfront de Levante l’é arrivou e barche da regatta The Ocean Race, a competiçion à veia in gio a-o mondo.
A-i 29 de zugno i americhen do 11th Hours Racing Team an taggiou o traguardo e an guägno co-i 4 ponti d’aggiustamento in ciù reconosciui dòppo o scontro con Guyot a-a partensa da l’Äia.
À bòrdo anche a Francesca Clapcich, primma italiaña inta stöia à guägnâ a regatta.
A-i 26 de zugno i polacchi de Wind Whisper son arrivæ pe-i primmi inta classe VO65, terso pòsto pe-o team Zena.
Intanto à l’Ocean Live Park gh’é stæto l’urtimo incontro in sciô Papê pe-i driti di Oçeani ch’o saià presentou a-i 18 de settembre à l’assemblea de Naçioin Unie, con l’intençion de fâlo approvâ pe-o 2030.
O scindico Marco Bucci o l’à firmou unna lettia de sostëgno con l’impegno à proteze o mâ, comme tutti i amministratoî de çittæ toccæ da-a regatta.
Sandöia, o Andrea Pirlo o l’é o neuvo allenatô
O Andrea Pirlo, campion do mondo co-a naçionale italiaña do 2006, o l’à firmou co-a Sandöia: o saià lê o neuvo allenatô da squaddra inta saxon ch’a vëgne.
L’accòrdio o l’é arrivou dòppo a renonçia de un atro “azzurro” di tempi d’öo, o Fabio Grosso.
«Allenâ a Sandöia l’é comme allenâ in Serie A, pe mi a l’é unna grande opportunitæ — o l’à dito a-a presentaçion offiçiale —.
Sta soçietæ a l’é un scimbolo de l’Italia, mi son cresciuo co-e lezendie do Vialli e do Mancini».
Pròpio co-o Döia o Pirlo o l’aiva debuttou in sciâ banca da Juventus.
Un atro protagonista de l’impreisa italiaña do 2006, o Alberto Gilardino, o l’é stæto confermou a-a guidda do Zena.
Assascinio à Romma, ammassâ à cotellæ unna figgia de 17 anni
Unna figgia de 17 anni, Maria Michelle Caruso, a l’é stæta ammassâ à cotellæ à Romma.
O seu còrpo o l’é stæto attrovou a-i 28 de zugno inte un sacco da rumenta misso inte un carrello da speisa into quartê de Primavalle.
Pe l’assascinio l’é stæto fermou un zoenòtto de 17 anni, originäio do Sri Lanka ma nasciuo à Romma, interrogou pe de oe in questua.
Pâ che no fïsan ligæ da unna relaçion, ma fòscia a figgia a l’aiva refuou.
Segondo a reconstruçion, o zoeno o l’avieiva çercou de desfâse do cadaveo ma o l’é stæto visto da un passante che, a-a vista do sangue ch’o ne sciortiva, o l’à ciammou o 112.
«Ne l’an ammassâ comme un can, sensa unna raxon.
Tutti ghe voeivan ben», e poule de seu poæ.
Caxo Santanchè, o governo o l’appreuva un papê «contra» a ministra
O governo o l’à dæto un pai poxitivo — à sorpreisa — à un ordine do giorno do Pd ch’o l’impegna à «sançionâ chi avesse sfrütou de sfrouxo a cascia integraçion Covid» e a minsoña pròpio a Visibilia Editore, a soçietæ controllâ alantô da-a Daniela Santanchè into mezo de investigaçioin averte da-a Procua de Milan.
«An fæto ben, son d’accòrdio», a l’à respòsto a ministra do Turiximo.
L’oppoxiçion a l’insciste pe-e seu dimiscioin.
A prescidente do Conseggio Giorgia Meloni a l’à dito che o scì do governo à quello papê «o no va interpretou politicamente» e che «a ministra a vegnià a-a Camia e a faià ciæo».
O caxo o nasce da un serviçio da trasmiscion Report in sce Rai3.
A Santanchè a l’é indagâ pe bancarotta e fäso in redncionto pe-i anni 2016-2020.
Ninte prexon à vitta pe l’anarchico Alfredo Cospito
A Corte d’appello de Turin a l’à dæto 23 anni de prexon à l’anarchico Alfredo Cospito, ben conosciuo pe-a seu battaggia contra o 41 bis con un longhiscimo sciòpero da famme ch’o l’aiva misso à reisego de moî.
A Procua, into proçesso «Scripta Manent» pe-e attivitæ de l’organizzaçion terroristica Fai-Fri, a l’aiva domandou a prexon à vitta.
A condanna a l’é pe l’attentato di 2 de zugno do 2006 a-a scheua di carabinê de Fossan, clascificou da-a Cassaçion comme «strage politica».
I giudiçi an applicou l’attenuante do «fæto legio» perché «no gh’é stæto di mòrti e i danni ascì son stæti minimi», comme aivan dito i seu avvocati.
«No gh’é ninte ch’o mostre che semmo stæti noiatri à mette e bombe — o l’à sostegnuo o Cospito —.
A periçia in sciô papê de revendicaçion a l’é inattendibile.
Inte 20 anni d’attentati no gh’é mai stæto manco un mòrto: ean solo di atti dimostrativi pe reciammâ l’attençion».
Ruscia, dòppo l’insurreçion fallia o Putin o çerca de repiggiâ o contròllo
Dòppo o tentativo d’insurreçion do Yevgeny Prigozhin, cappo do gruppo Wagner, o prescidente ruscio Vladimir Putin o çerca d’affermâ torna a seu autoritæ.
Segondo a Reuters, o porrieiva avei taggiou feua o Valery Gerasimov, cappo de l’exerçito, e o Sergei Surovikin, cappo de fòrse de l’aviaçion e segondo in commando de l’invaxon de l’Ucraina, che pe-o momento o no se treuva, con de fonte differente che ô dan pe arrestou.
De seguo a Wagner a no combattià ciù in Ucraina.
«I ammutinæ no son arriëscii à scciappâ a Ruscia», o l’à dito o Putin.
E o l’à ringraçiou i sordatti pe avei «schivou unna guæra çivile».
O Prigozhin o saieiva ancon inte un abergo sensa barcoin à Minsk.
Intanto l’é comensou à Bruxelles o Conseggio Europeo: tra i argomenti prinçipæ a scituaçion in Ruscia, o sostëgno de l’Ue à Kiev e o rinfòrso da cooperaçion co-a Nato, ch’a l’é representâ da-o segretäio generale Stoltenberg.
Zoeno ammassou da-a poliçia, scontri e sacchezzi in Fransa
Invexendo in Fransa dòppo che un poliçiòtto o l’à ammassou un zoeno de 17 anni ch’o no s’ea fermou à un pòsto de blòcco à Nanterre.
Di scontri e di sacchezzi son avvegnui inte neutte passæ inte banlieu de Pariggi e atre çittæ, con 400 e passa persoñe arrestæ.
Di zoeni an dæto feugo a-e staçioin de poliçia.
Miggiæa de poliçiòtti e xandarmi son stæti mobilitæ pe prevegnî de neuve violense.
«Unna mòrte ch’a no se peu giustificâ», o l’à dito o prescidente Macron ch’o l’à convocou l’unitæ de crixi ma o no l’à deciarou o stato d’emergensa.
A Procua a l’à domandou l’arresto pe-o poliçiòtto ch’o l’à tiou co-a pistòlla azzonzendo che «no gh’ea e condiçioin legale pe addeuviâ l’arma».
Lê o l’à dito d’ëse devastou e o domanda perdon a-a famiggia.
Inflaçion, a Bce a l’annonçia unna neuva montâ di tasci d’interesse
A prescidente da Banca Çentrale Europea Lagarde a l’à annonçiou unna neuva montâ di tasci d’interesse do 2023 pe contegnî l’inflaçion.
Unna politica ch’a no ghe gusta a-o governo italian: i ministri Tajani, Salvini e Urso an ciammou o reisego da reçescion: «Coscì no s’aggiutta a crescita e se fa di guasti a-e famigge».
«O nòstro travaggio o no l’é finio», a l’à dito a Lagarde à Sintra, in Pòrtogallo, antiçipando unna neuva streita à luggio.
Pe-o prescidente da Fed Jerome Powell, «saià ben tiâ sciù i tasci doe vòtte ò ciù avanti da fin de l’anno.
E prescioin son sempre erte e o proçesso pe tegnî l’inflaçion a-o 2% o l’à ancon tanta stradda da fâ».
Neuva ordinansa contra l’alcol, à Zena scceuppa a polemica
O Commun de Zena o l’à pubricou unna neuva ordinansa, in deuvia fin a-i 30 de settembre, ch’a proibisce o consummo de bevande alcòliche de quæ se segge gradaçion da 4 oe de dòppodisnâ fin à 8 oe da mattin apreuvo, levou i locali e i seu spaçi de feua.
Un provvedimento «neçessäio», segondo a zonta de Tursci, «pe contrastâ i bivacchi pe-a stradda e l’abuso d’alcol, mascime tra i ciù zoeni».
Inte primme oe i cantonê an fæto 13 bollette tra i carroggi, Carregamento, pòrto antigo, Borgo di Incroxæ e San Pê d’Æña.
E sançioin van da-i 100 a-i 500 euro.
Ma in çittæ monta a protesta: unna manifestaçion ciammâ «Free Luppols» a l’é stæta inandiâ à De Ferræ a-i 7 de luggio pe domandâ o retio de l’ordinansa ch’a rendieiva inlegale ascì unna bira in sciâ mæña, pe sta raxon definia «proibiçionista».
L’assoçiaçion Genova che osa a l’à misso sciù unna petiçion in sciâ ræ.
Ma i mogogni arrivan da-a maggioransa ascì: a Lega a l’à domandou d’aggiustâ e regole conscideræ tròppo streite, in particolâ in ponto di oräi.
O Bucci o l’à respòsto: «De seguo ghe saià de correçioin, staiemo à sentî anche i zoeni».
The Ocean Race, pe-o Bucci «600mia presense»: s’aspeta i numeri offiçiæ
Segondo o scindico de Zena Marco Bucci son stæte 600mia e presense a-i eventi de The Ocean Race, a regatta in gio a-o mondo ch’a l’é arrivâ à Zena pe-a primma vòtta inta stöia.
«Emmo passou largamente l’obiettivo, saieiva à dî 300mia persoñe», o l’à dito o Bucci.
O conto o l’é stæto fæto piggiando i parteçipanti à tutte e iniçiative, compreiso quelle in azzonta comme o Tezenis Festival, i conçerti in ciassa da Vittöia e i feughi d’artifiçio pe-a festa de San Pê.
A-i 19 de luggio l’é stæto ciammou unna commiscion in conseggio donde se presentià i numeri offiçiæ, da-e presense a-i costi fin a-e recheite econòmiche in sciâ çittæ.
Ægua e gragneua, danni à Ponente.
Oua arriva o cado african
Primma fin de settemaña co-o cado african in Liguria, ma intanto o brutto tempo o l’à fæto registrâ quarche danno.
A-i 6 de luggio unna tempesta d’ægua e gragneua a l’à investio Saña e i seu bricchi.
O çentro de commerçio Il Gabbiano o l’é stæto allagou e un tòcco de soffita o l’é vegnuo zu insce unna buttega, pròpio into primmo giorno di sconti d’estæ.
Inta Borgna problemi pe-i erboi cheiti in scê stradde e a gragneua, sciben no spessa comme quella cheita no guæi lontan, inte Langhe, con di danni pesanti caxonæ à l’agricoltua.
Oua l’arrivo de l’antiçiclon in sciô Mediterranio o pòrta sciù e temperatue, sorviatutto e minime.
Imputaçion forsâ pe-o Delmastro, o Governo o l’attacca a magistratua
Neuvi ascadi pe-o governo Meloni.
O gip de Romma, con refuâ a domanda d’archiviaçion da Procua, o l’à dispòsto l’imputaçion forsâ pe-o sottosegrettäio a-a Giustiçia Andrea Delmastro, indagou pe revelaçion do segretto d’offiçio in sciô caxo Cospito.
«Me fio che a costion a se concluddià poxitivamente», o l’à deciarou o Delmastro.
Ma inte unna nòtta firmâ da de «fonte de Palaçio Chigi» o Governo o l’attacca a magistratua: «L’é feua da lezze che se vëgne à savei d’ëse indagæ da-i giornali, coiosamente dòppo d’avei domandou de informaçioin à l’autoritæ giudiçiäia.
L’é giusto domandâse se unna fascia da magistratua a l’agge deçiso de zugâ un ròllo attivo d’oppoxiçion e d’arvî in antiçipo a campagna elettorale pe-e europee».
Intanto l’é sätou feua che a ministra do Turiximo Daniela Santanchè a l’é indagâ da-i 5 d’ottobre passæ inte l’investigaçion in sce Visibilia, o gruppo editoriale ch’a l’aiva fondou.
Con lê son indagæ atre çinque persoñe.
«No ò reçevuo nisciun avviso de garançia», a l’à dito a Santanchè in Senato.
O Movimento 5 Stelle o l’à annonçiou unna moçion de çensua.
O testamento do Berlusconi: l’impeo Fininvest a-i figgi ciù grendi Marina e Pier Silvio
L’é stæto averto o testamento do Silvio Berlusconi: 100 mioin a-a compagna Fascina a a-o fræ Paolo, 30 mioin a-o Marcello Dell’Utri, ma sorviatutto a spartiçion da “disponibile” tra i primmi doî figgi, Marina e Pier Silvio, che insemme vëgnan coscì i açionisti de maggioransa da gruppo Fininvest co-o 53%, co-i atri trei figgi a-o 47%.
Un patrimònio de 2 miliardi e 800 mioin, a-i quæ beseugna azzonze i 700 mioin de patrimònio inmobiliare e a liquiditæ.
«Graçie, tanto amô à tutti voiatri, o vòstro papà», l’urtimo messaggio scrito a-i figgi inti papê.
E in sciô lascito a-o Dell’Utri e a Fascina o scrive: «Pe-o ben che gh’ò vosciuo e pe quello che loiatri an vosciuo à mi».
Inçendio inte unna cà pe-i ançien à Milan, 6 mòrti e 81 ferii
Sëi mòrti e 81 ferii: o l’é l’exito de un inçendio scciuppou inte unna cà pe-i ançien à Milan inta neutte tra i 6 e i 7 de luggio.
Doe de vittime an perso a vitta pe-e sciamme, e atre quattro son finie atteuscegæ da-o fumme.
O feugo o l’é partio da un letto a-o primmo cian e o s’é allargou a-o segondo.
A Procua a l’à averto unn’investigaçion pe assascinio corposo plurimo.
A poliçia scientifica e i pompê son a-o travaggio pe capî e caxoin de l’inçendio.
O scindico de Milan, o Beppe Sala, o l’é vegnuo à rendise conto da scituaçion.
A Casa per coniugi, sto chì o nomme da struttua, a l’é de propietæ do Commun meneghin ma gestia da-a cooperativa Proges ch’a ne contròlla 300 in gio pe l’Italia.
Mistëio in sciô Prigozhin, o Lukashenko: «O no l’é ciù à Minsk ma in Ruscia»
O prescidente da Bieloruscia, Alexander Lukashenko, o l’à dito che o Yevgeny Prigozhin, o cappo da Wagner ch’o l’à provou à mette sciù unn’insurreçion armâ in Ruscia, o no l’é ciù à Minsk ma à San Peterburgo ò fòscia à Mosca.
O segrettäio generale da Nato, Jens Stoltenberg, o l’à affermou che l’alleansa a l’é apreuvo à controllâ da-a vexin o scito donde o s’attreuva.
«No gh’emmo ni a poscibilitæ ni a coæ de stâ derê a-i seu movimenti», o l’à dito o portavoxe do Cremlin.
Inti giorni passæ l’é tornou à montâ a tenscion in sciâ çentrale nucleare de Zaporizhzhia, ancon into mezo de un repicco tra Kiev e Mosca.
Unna giornalista de Novaya Gazeta, Elena Milashina, a l’é stæta aggredia in Cecenia con de bòtte e unna pistòlla pontâ a-a testa.
L’Israele o l’attacca à Jenin, mòrti 12 palestineixi.
Attentato à Tel Aviv, 8 ferii
L’Israele o l’à inandiou a-i 3 de luggio unna neuva operaçion militare à Jenin, in Cisgiordania, a ciù larga di urtimi vint’anni.
Inte l’attacco l’é stæto ammassou 12 palestineixi, con 100 e passa ferii e 3mia pròfughi sciortii d’into campo.
«Un neuvo crimine de guæra», segondo o portavoxe do prescidente Abu Mazen.
A-i 5 de luggio un attentato à Tel Aviv o l’à ferio 8 persoñe, træ de unna mainea grave: un palestineise de 23 anni o s’é asbriou in scê gente con un frugon e o l’à comensou à accotellâ i passanti.
Intanto l’exerçito israelian o l’à compio o retio da Jenin, annonçiando però de neuve operaçioin à vegnî.
Meta a l’avaa Threads pe fâ concorrensa à Twitter, 10 mioin d’inscriti in sette oe
Meta, l’açienda propietäia de Facebook e Instagram, a l’à avou Threads, unna neuva applicaçion ch’a se poñe comme concorrente de Twitter.
O social network, disponibile inte 100 e passa Paixi ma pe-o momento no in Euröpa, o l’à incasciou 10 mioin d’utenti inte prime sette oe, segondo i dæti svugæ da-o Mark Zuckerberg.
«L’é megio ëse attaccæ da di sconosciui in sce Twitter che zinzanâ inte unna contentessa fäsa in sce de ciattaforme comme Instagram ch’ascondan o dô», o l’à scrito o Elon Musk, patron do Twitter, commentando a novitæ.
Primmo de l’anno in coa, a Region contra l’Autofiori: «A Liguria a no peu pagâ i retardi»
L’anno neuvo o l’é comensou co-i vegi problemi in Liguria, in particolâ quelli caxonæ da-i travaggi in scê autostradde.
Pròpio inti giorni ch’an visto montâ i pedaggi inte tutta l’Italia pe compensâ l’inflaçion, l’A10 a l’à visciuo doî giorni de feugo con 10 chilòmetri de coa tra Arbenga e o Finâ.
A Region, ch’a l’aiva concordou d’ammermâ i cantê fin a-i 8 de zenâ pe façilitâ i viægi sotta e feste, a l’à commentou con una nòtta: «L’é ciæo ch’o no l’é stæto abasta.
Comprendemmo e raxoin de l’Autofiori, ma conscideremmo gravemente defiçitäia a valutaçion in sciâ recheita e pensemmo che a Liguria a no pòsse fâse carrego de remediâ a-i retardi».
Di asciddi pe-i travaggi s’en registræ anche in sce l’A26 e in sce l’Aurelia.
Frugon o s’inversa in sce l’A7, meue un zoeno de 21 anni
Un zoeno de 21 anni o l’é mòrto a-i 3 de zenâ inte un açidente in sce l’autostradda A7 tra l’Isoa do Canton e e Vigneue, in direçion de Milan.
O se ciammava Giovanni Gallori, o ne vegniva da-a Toscaña e insemme à atri quattro amixi o l’ea apreuvo à anâ in montagna pe passâ quarche giorno de vacansa in sciâ neive.
O frugon co-o quæ viægiavan o s’é inversou.
A dinamica a l’é ancon da capî, ma pâ che no ghe fïse di atri mezzi interessæ.
I atri zoeni son arrestæ gravemente ferii e son stæti portæ a-i uspiæ de Zena, Turin e Neuve.
O træto da Ronco a-e Vigneue o l’é stæto serrou pe fâ arrivâ i soccorsci, ch’an avuo de difficoltæ pe corpa do traffego bloccou: i pompê de Zena son arrestæ in coa e quelli de Tortoña an dovuo piggiâ l’autostradda contraman.
I caccioei liguri: “I loî ammassan i chen, van allontanæ
«I loî devan ëse allontanæ da-i òmmi».
A l’é a poxiçion di caccioei liguri ch’an presentou i dæti in scê predaçioin patie da-i chen, 400 inti urtimi dex’anni de quæ 150 solo da-o novembre do 2022.
Presenti anche l’assessô regionale Alessandro Piana e o senatô Francesco Bruzzone, tutti doî da Lega.
«Sto papê o l’é basou in scê testimonianse arrecuggeite da-i padroin de vittime», o l’à dito o Andrea Campanile, prescidente da Federcaccia.
Vittime che pe-o 55% saieivan di chen attaccæ inte battue de caccia ò d’addestramento.
Segondo a Isabella Villa, ascì che i numei in Liguria no son comme into Laçio e in Toscaña, «gh’é de scituaçioin allarmante comme a-o Sascê ò a Bavai donde porrieiva ësighe de streuppe fisse de loî».
Cöse fâ aloa?
«No voemo arvî a caccia a-o lô – asseguan – ma serve de soluçion ch’arrivan da-a sciensa e da-a politica».
I animalisti à l’attacco: «Sti dæti no gh’an de varsciua scientifica, o lô o l’ammassa pe scampâ, i caccioei solo che pe demoâse».
Un òmmo ferio da-a pistòlla de un deputou de Fdi, a Meloni a ciamma a sospenscion
Un òmmo o l’é arrestou ferio à unna gamba pe-o corpo sparou da-a pistolla de un deputou de Fratelli d’Italia, o Emanuele Pozzolo.
L’açidente, capitou à unna festa pe-o Primmo de l’anno donde gh’ea ascì o sottosegretäio a-a Giustiçia Andrea Delmastro, o l’é vegnuo un caxo politico.
Tanto che a prescidente do Conseggio Giorgia Meloni a l’à parlou de «responsabilitæ» e a l’à annonçiou d’avei domandou a sospenscion d’into partio pe-o Pozzolo.
Lê o sostëgne che o corpo o segge partio pe un errô e ch’o no segge stæto lê à tiâ, ma à tutte e mainee o l’é indagou pe lexoin.
Dòppo avei ciammou inte un primmo momento l’inmunitæ parlamentare, o s’é sottopòsto a-a preuva pe registrâ a povie da scceuppo in scê moen e in scî vestî.
O ferio, de 31 anni, o l’é o zeneo de un òmmo da scòrta do Delmastro e o l’à presentou unna quæla contra o Pozzolo, accaxonandolo de no dî a veitæ.
Primmo de l’anno, dònna ammassâ con un corpo de pistòlla inti festezzamenti
Unna dònna a l’é mòrta à Napoli e unn’atra a l’é stæta gravemente feria pe di proiettili tiæ abrettio inti festezzamenti pe-o Primmo de l’anno.
A vittima, Concetta Russo de 45 anni, a l’é stæta piggiâ a-a testa tanto ch’a l’ea à cà seu, à Afragola.
Chi l’à ammassâ l’é stæto o nevo Gaetano Santariello, lê ascì de 45 anni, ch’o l’à confessou in lagrime: «Pensava che a pistòlla a fïse descarrega, no avieiva mai sparou à mæ lalla».
O l’é stæto arrestou e misso in prexon pe ammassamento corposo e detençion de unn’arma arröbâ.
L’òmmo, ben conosciuo comme imprenditô à Pantigliate in Lombardia, o l’à contou d’aveila accattâ solo pe festezzâ.
Pe-o derê de l’anno son stæti 274 i ferii, di quæ 12 dovui à l’uso d’arme da feugo.
Commisse Anas, sponta o nomme do Salvini.
Lê o responde: «Oua parte e quæle»
S’allarga l’investigaçion in scê commisse de l’Anas donde l’é indagou pe corruçion e manipolaçion de cæghe pubriche anche o Denis Verdini insemme co-o figgio Tommaso e o passou parlamentare Vito Bonsignore, oua imprenditô, ch’o l’avieiva contattou a soçietæ Inver pe promeuve di progetti de çerti travaggi d’infrastruttue.
Tutti i arrestæ an addeuviou a poscibilitæ de no responde.
Inte unn’interçettaçion do 2022 o Denis Verdini o commentava coscì e perquixiçioin: «A l’é delongo a mæxima stöia: gh’é quarcösa de politico che veuan trovâ e ch’o no gh’é, ma che veuan trovâ perché un o l’é o Verdini e in testa gh’é o Salvini».
O nomme do ministro di Traspòrti o sponta anche inte unn’atra interçettaçion donde parla o Pileri, sòçio do Tommaso Verdini.
O Salvini, ch’o l’à pe galante a figgia do Verdini, o s’é defeiso: «Ëse tiou drento abrettio à di fæti che no ne sò ninte no se peu ciù açettâ, da ancheu comensa à partî e quæle».
Isræle, attacco contra Hamas in Libano: tenscion sempre ciù erta
Scituaçion sempre ciù teisa into Levante de Mezo.
O segondo cappo de Hamas Saleh al-Arouri o l’é stæto ammassou a-i 3 de zenâ inte un attacco isrælian à Beirut, in Libano, into palaçio ch’o l’òspita o scagno di miliçien.
Un fæto ch’o l’à fermou e negoçiaçioin pe un accòrdio in scî ostaggi.
Intanto l’exerçito d’Isræle o s’inandia à portâ avanti a guæra pe tutto o 2024, ma da l’atra parte o ministro da Defeisa Gallant o l’imagiña un avegnî donde «i palestineixi governian a Striscia de Gazza».
Strage in Iran inte l’anniversäio de l’ammassamento do generâ Soleimani, cappo di pasdaran e gran nemigo d’Isræle: doî scceuppi into çemetëio de Kerman an caxonou 84 mòrti e çentanæa de ferii.
L’Isis o l’à revendicou l’attentato.
In Iraq un attacco con di droin, façile ch’o fïse conduto da-i americhen, o l’à fæto feua doî membri de gruppi armæ filo-iranien.
Tæramòtto in Giappon, squæxi 100 mòrti e miggiæa feua de cà
Trei scrolloin de tæramòtto inti primmi giorni de zenâ an fæto a-o manco 92 mòrti e ciù de 200 despersci into mezo do Giappon.
I primmi eventi, de 7,5 e 6,2 graddi Richter, son stæti i ciù fòrti e s’en registræ in sciâ riva de ponente.
Se temmeiva l’arrivo de un tsunami con de onde erte 5 metri, dapeu l’allarme o l’é tornou inderê.
Pöcassæ 33mia cæ son arrestæ sensa corrente elettrica, inti paixi vexin à l’epiçentro son anæte destrute.
Inti mæximi giorni à l’airopòrto de Tokyo gh’é stæto un açidente tra doî airoplen: quello da Japan Airlines o l’à piccou drento à quello da Guardia de riva e o l’à piggiou feugo.
Tutti sarvi i 367 passaggê do primmo, tutte mòrte e 5 persoñe à bòrdo de l’atro.
S’indaga in scê responsabilitæ.
O zeo o paralizza a Sveçia, temperatue à 43 graddi sotta o zero
Se o 2023 o saià registrou comme l’anno ciù cado da stöia, a-o manco da quande semmo boin à registrâ e temperatue, o 2024 o l’incomensa into segno do zeo.
O gran freido ch’o vëgne zu da l’Artico o l’à paralizzou à Sveçia comme no capitava da 25 anni in sà.
Un miggiâ de machine son arrestæ bloccæ da-a neive pe 24 oe in scê autostradde.
In Lappònia o termòmetro o l’à toccou i 43,6 graddi sotta o zero.
E tempeste e i venti de borrasca an costreito à serrâ e scheue inte ben ben de regioin da Scandinavia.
Unn’ondâ d’inverno viaxo ch’a l’investià ascì o resto de l’Euröpa inta primma meitæ de zenâ, con levâ da mezo l’äia teivia de settemañe passæ.
Scrollon into çentrodrita in Liguria, venin tra o Toti e o Vaccarezza
Tæramòtto politico inta Region Liguria: o Angelo Vaccarezza o l’à annonçiou e dimiscioin da cappogruppo da Lista Toti in conseggio.
«Son stæto misso feua de zeugo da-o mæ partio – o l’à dito –.
Confermo a mæ confiansa pe-o governatô ma no gh’ò ciù a representansa».
Dua a reaçion do Toti, ch’o no ne saiva ninte: «Son un pittin deluso e dubioso.
A politica a l’é comme o ballon, çercâ o protagoniximo in campo tante vòtte o no l’aggiutta a squaddra».
E ancon: «O dixe che gh’ò di grammi conseggê?
I pezo conseggi me î à dæti lê».
O Vaccarezza o l’à replicou inte un video: «Ghe veuggio ben o mæximo, ma quello ch’o l’à dito o l’é meschin».
Oua se ciætezza de un seu passaggio à Forza Italia.
Intanto into campo progrescista s’é za averto a discuscion in scê candidatue pe-e eleçion regionale do 2025.
O passou ministro Andrea Orlando o l’à dæto a seu disponibilitæ, ma ascì o scindico de Boggiasco e deputou Luca Pastorino.
Violensa sessuale in sce unna figgia, doî zugoei de waterpölo indagæ
Avievan fæto unna violensa de gruppo in sce unna figgia dòppo unna seiaña in discoteca: pe questo doî zoeni de 22 e 24 anni, studenti universcitäi e zugoei de waterpölo, son indagæ da-a Procua de Zena.
I fæti son do 2022.
Segondo a reconstruçion da magistratua e da squaddra mòbile, i zoeni avieivan fæto imbriægâ a figgia e dapeu l’avieivan invitâ à cà d’un di doî.
Lì a vittima a l’avieiva patio e violense, repiggiæ ascì co-i telefonin.
Loiatri an sempre dito che lê a l’ea d’accòrdio.
À seu carrego gh’é ascì l’accaxonamento d’avei spantegou in gio çerti video de rappòrti sessuali con de dònne, che inte quello caxo davan o consenso.
I investigatoî son apreuvo à ciammâle pe poeile identificâ.
Zena a descreuve torna a seu Etæ de Mezo, presentou o programma de Ianua
Un anno intrego de conferense, spettacoli e eventi ch’arrivan a-o mascimo tra-i 11 e i 13 d’ottobre con de avertue straordenäie e vixite guiddæ inti sciti de ciù gran prexo, in sciô modello di Rolli Days.
À Zena l’é stæto presentou o programma de Ianua, un progetto de coltua ch’o portià tutti à descrovî torna o tesöo stramesuou ch’o n’é arrivou da l’Etæ de Mezo, periodo fondante da stöia da çittæ.
«Unna stöia ancon viva, ma no assæ conosciua – commenta o Antonio Musarra, professô de l’universcitæ La Sapienza de Romma e cuatô scientifico de l’iniçiativa –.
L’intençion a l’é d’addesciâ torna e consciense di zeneixi».
S’incomensa fito, a-i 19 e 20 de zenâ, con un convëgno à Paxo tegnuo da di studioxi de sveuga internaçionale, tra i quæ o Alessandro Barbero.
Salui fascisti a-a commemoraçion da strage de Acca Larentia, indaga a Procua
Salui fascisti, manifesti neigri pe-i «camiaddi cheiti» e crii «presente».
I fæti avvegnui a-i 7 de zenâ a-a commemoraçion da strage de Acca Larentia à Romma, feua da-a çeimònia instituçionale, an misso sciù un neuvo caxo politico.
Un ascado ch’o l’arriva into mezo de tenscioin de drento a-a maggioransa in scê candidatue pe-e eleçioin regionale.
A Procua da capitale a l’à averto unn’investigaçion con unna dozzeña d’indagæ pe apologia de fasciximo, apreuvo à l’informativa depoxitâ da-a Digos ch’a l’aiva identificou un çentanâ de persoñe.
«Desfæ i gruppi neofascisti», inscistan da-o Pd.
O ministro de l’Interno Piantedosi o l’esprimme indignaçion ma o l’azzonze: «Proibî o faieiva ancon ciù danno».
O prescidente do Senato La Russa o domanda a-a Cassaçion de fâ ciæo in sciô saluo roman, o cappo do Ppe Manfred Weber o commenta: «In Euröpa no gh’é spaçio pe-i salui fascisti».
Tragedia in Trentin: o l’ammassa a compagna a cotellæ e o se leva a vitta
O l’à ammassou a compagna, moæ di seu trei figgeu, e dapeu o s’é appiccou pe levâse a vitta.
A tragedia a s’é consummâ inte un paisetto da Valle de Fiemme, in Trentin.
I doî rattellavan delongo e ormai viveivan spartii.
L’òmmo, Igor Moser de 46 anni, o l’à acciappâ in cà e o gh’à ciantou unna cotellâ inta goa: lê, Ester Palmieri de 38 anni, a l’é mòrta arrestâ sensa sangue pe-o taggio da caròtide.
O compagno o l’à piggiou a machina, o l’é tornou inta seu casetta de campagna e o s’é ammassou.
À descrovî cöse l’ea capitou i genitoî da dònna, allarmæ da-o fæto ch’a no l’ea anæta à piggiâ i figgi da-a scheua: l’an trovâ inte unna possa de sangue che no gh’ea ciù ninte da fâ.
Caxo pandori, a Chiara Ferragni oua a l’é indagâ pe sfrouxo aggravou
Neuvi guäi pe-a Chiara Ferragni, l’influencer za investia da-a boriaña di pandori Pink Christmas da Balocco, a vendia di quæ a no serviva pe finançiâ a reçerca.
Dòppo a sançion da un mion de l’Agcom pe-e seu soçietæ – e e gròsse recheite mediatiche – oua a l’é indagâ pe sfrouxo aggravou da-a Procua de Milan, e con lê a Alessandra Balocco ascì, amministratoa delegâ de l’açienda de dôsci.
«Son seña, me son sempre comportâ in consciensa e me fio areo da magistratua», a l’à commentou a Ferragni, che intanto a l’à donou un mion pe in davei à l’uspiâ Regiña Margaita de Turin.
Apreuvo à sto caxo l’Autoritæ de communicaçioin a l’à avou de neuve regole in scî social network: i influencer dovian azzonze unna scrita ch’a mette in ciæo a natua pubriçitäia di contegnui.
I Stati Uniti e a Gran Bretagna attaccan into Mâ Rosso, Isræle a-o proçesso pe genoçidio
I Stati Unii e a Gran Bretagna an indandiou di attacchi contra e postaçioin di Houthi into Yemen dòppo che i miliçien sostegnui da l’Iran an piggiou l’asmia in scê nave mercantile into Mâ Rosso.
De repicca l’Iran o l’à acciappou unna nave da petròlio into Gorfo d’Oman.
Hamas o l’à menassou de «conseguense», o Erdogan o parla de un uso sproporçionou da fòrsa.
A Nato incangio a ê giustifica comme «açioin de defeisa pe avvardâ a libertæ de navegaçion inte uña de stradde d’ægua ciù importante a-o mondo».
Intanto l’é comensou a-a Corte internaçionale de Giustiçia de l’Aia o proçesso contra Isræle pe genoçidio, apreuvo à l’instansa presentâ da-o Sudafrica in scî attacchi à Gazza.
«No semmo noiatri à fâ un genoçidio, ma Hamas – a replica do prescidente Netanyahu –.
Aniemo avanti co-a nòstra guæra de defeisa, a seu legittimitæ a no l’é in discuscion».
L’Ecuador inte moen di narcos, o prescidente Noboa o deciara l’emergensa
L’Ecuador sotta l’attacco de bande di narcos: unn’ondâ de violense sensa pægi a l’à investio o Paise dòppo l’evaxon do Adolfo Macías, dito Fito, o cappo de Los Chineros.
O governo o l’à mandou i mezzi militari de pe-e stradde e i gruppi criminali an respòsto con sollevaçioin inte prexoin, inçendi, ammassamenti e sequestri.
O prescidente Daniel Noboa o l’à deciarou o stato d’emergensa e o conflitto armou interno: «I terroristi saian trattæ da terroristi», o l’à avvertio con refuâ a poscibilitæ de negoçiâ.
Se parla de 13 morti, dexeñe de ferii, çentanæa d’arresti.
Inte settemañe che vëgnan i Stati Unii mandian di fonçionäi e di componenti de l’exerçito à dâ unna man.
Copernicus o conferma: o 2023 o l’é stæto l’anno ciù cado da-o 1850
A conferma a l’arriva da Copernicus, o programma d’osservaçion da Tæra de l’Agençia spaçiale europea e da Commiscion europea: o 2023 o l’é l’anno ciù cado mai registrou fin da-o 1850.
A temperatua media globale a l’é montâ de 1,48 graddi da-o livello pre-industriale da segonda meitæ de l’Euttoçento.
Squæxi a meitæ di giorni an registrou unn’anomalia ciù erta de 1,5 graddi, e doî giorni de novembre, pe-a primma vòtta, son stæti ciù cadi de 2 graddi e passa.
O Carlo Buontempo, direttô de Copernicus, o l’à invitou à «decarbonizzâ a-a spedia a nòstra economia».
Pe-o pòrtavoxe do segrettäio generale de l’Onu, o Stephane Dujarric, sto chì o l’é «solo che un assazzo de un avvegnî catastròfico».
