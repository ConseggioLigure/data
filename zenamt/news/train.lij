A12, autobo à feugo in galleria: trafego into ravaxo.
A Procua a l’indaga
Un autobo carrego de turisti o l’à piggiou feugo a-i 9 de luggio inta galleria Monte Zovo in sce l’autostradda A12, into træto tra Recco e Nervi in direçion de Zena.
À l’uspiâ 37 persoñe, e ciù tante atteuscegæ da-o fumme, tra e quæ anche un figgeu e unna dònna gräia.
O ciù grave l’autista, l’urtimo à chinâ zu da-o mezzo pe sarvâ tutti i passaggê, finio a-o San Martin in camia iperbarica, ma e seu condiçioin van delongo megio.
A galleria a l’é arrestâ serrâ e pe tutta a settemaña son stæti pesantiscimi i asciddi pe-o trafego, misso à corrî in sce unn’andania sola.
A-i 12 de luggio a-a seia a Procua, ch’a l’à averto unn’investigaçion pe lexoin e inçendio corpoxi, a l’à deçiso de sexî a galleria pe asseguâse che no ghe fïse di guasti a-a struttua.
O giorno apreuvo, dòppo l’inspeçion fæta da-i inzegnê nominæ da-a magistratua, l’é arrivou a luxe verde pe repiggiâ i travaggi e arvî torna a galleria coscì da sconzuâ unna fin de settemaña neigra in sciô fronte di traspòrti.
O cazze d’in sciô scooter in Sorvelevâ, o meue à 42 anni
Un òmmo de 42 anni, o Enrico Gambino, o l’é mòrto a-i 11 de luggio in sciâ Sorvelevâ de Zena.
O l’anava co-o seu scooter verso ponente quande, fòscia pe un patî, o l’à perso o contròllo da lê e o l’é anæto à piccâ in tæra.
E seu condiçioin ean za graviscime e o l’é mancou in uspiâ da lì à no guæi.
O Gambino o stava à Sestri Ponente, o l’ea maiou da dex’anni e o l’aiva doî figgeu de çinque e eutt’anni.
I cantonê da seçion infortunistica an fæto i exammi dòppo l’açidente e a Procua a l’à dispòsto l’autopscia.
Tra i elementi da ammiâ gh’é e telecamere de guardia ascì, che porrieivan dî de ciù in sciâ dinamica di fæti.
Æga teuscega, neuva allerta à Zena e into Levante
Torna in Liguria l’allerta pe l’æga teuscega, comme se ghe dixe à l’Ostreopsis Ovata, unna speçie tipica di climi tropicali che di urtimi anni a s’attreuva ascì in scê rive do Mediterranio.
I campionamenti de l’Arpal an registrou un scioî abbondante inta fascia tra San Pê d’Æña e Sestri Levante.
Comme se leze into provedimento do Commun de Zena, «inte çerti caxi peu ësighe di effetti momentanei e reverscibili in scê persoñe, caxonæ da-o contatto e da l’inalaçion de l’aerosol de mâ, che peuan interessâ e primme vie respiatöie».
Comm’a l’à ascciaio l’Asl, a tosciña a no l’é mortale ma se conseggia d’avei do sæximo co-i figgeu, i ançien e i soggetti deboli comme chi patisce d’axima.
La Russa, o caxo do figgio o l’innäia o governo.
A Meloni: «Solidarietæ co-a figgia»
O caxo La Russa o sciata o governo italian.
O figgio do prescidente do Senato o l’é accaxonou de violensa sessuale in sce unna figgia de 22 anni dòppo unna neutte in discoteca tra i 17 e i 18 de mazzo.
Unna seu amiga a gh’aiva dito ch’a l’ea stæta drogâ –- e e analixi an confermou a poxitivitæ a-a cocaiña e a-i cannabinòidi -– ma segondo l’avvocato do zoeno gh’ea o consenso pe-o rappòrto.
O La Russa inte unna nòtta o l’à defeiso seu figgio: «Son seguo ch’o no l’agge fæto ninte d’importante da-o ponto de vista penale».
E o l’à espresso ben ben di dubbi in sce unna «denonçia presentâ dòppo 40 giorni» , azzonzendo che a figgia «a paiva queta à reo».
«Da moæ accapiscio o patimento do prescidente do Senato, ascì che no saieivia intervegnua – a l’à dito a prescidente do Conseggio Giorgia Meloni da arente a-a riunion da Nato à Vilnius –.
Tendo à solidarizzâ pe natua con unna figgia ch’a denonçia e no me poño o problema di tempi.
Dapeu besorrià anâ into meito e spero che a politica a n’arreste de feua».
Unna costion ch’a se consumma into mezo da reforma da giustiçia e de tenscioin co-a magistratua nasciue ascì da-i caxi do Delmastro e da Santanchè.
Arriva a carta pe aggiuttâ à fâ a speisa, da-i 18 de luggio a-e Pòste
O governo o l’avaa unna carta contra o montâ di prexi da speisa pe aggiuttâ chi gh’à de difficortæ econòmiche.
L’iniçiativa, a l’à dito a Meloni, a l’à da fâ mascime con un mion e 300mia famigge che fadigan à accattâ i generi primäi.
L’investimento o l’é de 500 mioin.
A carta a s’attreuva da-i 18 de luggio inti offiçi de Pòste, a dev’ëse attivâ pe-i 15 de settembre e peu domandâla e famigge compòste a-o manco da træ persoñe — con prioritæ pe chi à di figgi sotta i 14 anni — con un reddito mascimo de 15mia euro, ma a no se peu azzonze a-o reddito de çittadinansa ò quæsesegge atra mesua de sostëgno.
De drento gh’é carregou 382,50 euro e se ghe peu accattâ da mangiâ, ma no di alcòlichi ò de meixiñe.
«A no basta manco pe un caffè a-o giorno, a l’é un scciaffo a-a dignitæ», a critica da Cgil.
Ondâ de cado african in sce l’Italia, temperatue fin à 48 graddi
A no ghe mòlla l’ondâ de cado ch’a portià in Italia de temperatue che porrieivan ëse sensa pægi inta stöia: 43 graddi à Romma e fin à 48 inte l’entrotæra da Sardegna.
Tante çittæ son marcæ co-o bollin rosso do ministëio da Sanitæ ch’o veu dî «condiçioin d’emergensa con di poscibili effetti negativi in scê persoñe sañe e attive e no solo in scî ançien e i figgeu».
Segondo e previxoin, l’antiçiclon african ch’o pòrta l’erta prescion e de temperatue anche de 12 graddi sorvia a media o saià protagonista pe tutta a settemaña.
O mascimo reisego pe-a combinaçion tra o cado affogou e l’umiditæ spessa o saià inta Cianua Padaña.
Scontro Zelensy-Nato in sce l’adexon, luxe verde da Turchia pe-a Sveçia
O prescidente de l’Ucraina Volodymyr Zelensky, avanti ch’o l’arrivesse a-a riunion da Nato à Vilnius, o l’à definio «asciurdo» che no ghe fïse un programma pe l’intrâ do seu Paise inte l’Alliansa.
«L’invito o saià esteiso à Kiev quande ghe saià e condiçioin», o l’à respòsto o segretäio generale Stoltenberg.
A luxe verde a l’arrivià dòppo finia a guæra.
O G7 però o mette in campo un scistema de proteçion e garançie pe Kiev.
Intanto l’é arrivou o scì do Erdogan à l’adexon da Sveçia, e Stoccolma a sostegnià a Turchia pe l’intrâ inte l’Union Europea.
«Semmo tornæ a-i schemi da Guæra Freida — o l’à commentou o ministro ruscio de l’Estranxeo Lavrov —.
Mosca a respondià a-e menasse a-o megio de seu poscibilitæ».
Mòrto à 94 anni o scrittô ceco Milan Kundera
L’é mòrto à Pariggi à l’etæ de 94 anni o scrittô Milan Kundera.
O l’ea mouto da longo tempo.
Nasciuo inta Repubrica Ceca, o l’ea conosciuo pe ëse l’autô de L’insostegnibile leggeressa de l’ëse, libbro de gran sveuga sciortio in Fransa do 1984 in scê avventue de quattro artisti e intellettuali inta Cecoslovacchia do ‘68, vegnuo dapeu un cine do Philippe Kaufman e Jean-Claude Carrière.
Ciù vòtte candidou a-o premio Nobel, i seu travaggi son stæti proibii in Cecoslovacchia apreuvo a-a Primmaveia de Praga.
À Hollywood attoî e scenezzatoî in sciòpero, s’afferma e produçioin
A Hollywood gh’é stæto o ciù gran sciòpero di attoî do cine e da televixon di urtimi quarant’anni.
O seu scindicato, ch’o representa 160mia inscriti, o l’à deciarou a protesta dòppo fallio o tentativo de un accòrdio à l’urtimo menuto in sce unna montâ de paghe, unna nueva definiçion di driti d’imagine e garançie in sce l’addeuvio de l’intelligensa artifiçiale.
Con loiatri an incroxou e brasse anche i scenezzatoî, pe-a primma vòtta da 63 anni in sà.
E produçioin se son affermæ.
I manifestanti an tegnuo di presciddi davanti a-i prinçipæ studdi de produçion comme Netflix e Amazon.
Inçendio à l’uspiâ San Martin, 63 paçienti stramuæ.
Investigaçion da Procua
Un inçendio o l’é scciuppou inta nottoaña tra i 18 e i 19 de luggio à l’uspiâ San Martin de Zena.
O feugo o l’é partio d’inta stançia di gruppi de continuitæ elettrica a-o terso cian do Monoblòcco da-a parte de levante e o fumme o l’à invaso i reparti de terapie intenscive e de rianimaçioin a-o segondo, a-o quarto e a-o chinto cian ascì.
Inte l’insemme s’é dovuo stramuâ 63 paçienti.
Nisciun l’é arrestou ferio ò atteuscegou.
I pompê son intervegnui pe asmortâ o feugo e pe mette a-o seguo i pacchi de batterie.
Inte l’erco de un giorno i ciù tanti reparti son stæti missi torna in deuvia, levou quello toccou da-o feugo ch’o l’à beseugno de unna bonifica ciù longa.
A Procua a l’à averto unn’investigaçion pe inçendio corposo e a l’à sexio i gruppi de continuitæ.
O direttô generale do policlinico, o Marco Damonte Prioli, o l’à fæto savei che i appægi ean in regola co-e manutençioin programmæ: «O l’é stæto un açidente imposcibile da prevedde», o l’à dito.
Papê fäsci in scî contròlli a-e autostradde, domandou o giudiçio pe 47 indagæ
A Procua de Zena a l’à domandou de mandâ à giudiçio 47 persoñe indagæ inte l’investigaçion à propòxito di papê fäsci in scê autostradde in Liguria, unna veña giudiçiäia, nasciua apreuvo a-o desastro do ponte Morandi, ch’a s’ea averta ascì da-o deruo da galleria Bertê de l’A26.
Pe 12 de lô a Procua a l’à propòsto o pattezzo.
I accaxonamenti, à titolo differente, son de fäso, sfrouxo, attentato a-a seguessa di traspòrti, deruo corposo.
Tra i indagæ gh’é o passou amministratô delegou de l’Aspi o Giovanni Castellucci.
Segondo a Guardia de finansa i tecnichi da Spea ammermavan i rappòrti in scê condiçioin di ponti pe avansâ de fâ i loei.
S’ea descoverto ascì che i schermi anti-sciato de çerti træti d’autostradda ean ammagagnæ e s’ean destaccæ mettendo à reisego i autisti.
Anche pe-e gallerie i contròlli no se favan à cadello, segondo a Procua.
Inti pròscimi giorni saià fissou l’udiensa preliminare.
Figgeu de doî anni addentou da un can, grave a-o Gaslini
Un figgeu de doî anni o l’é stæto addentou inta faccia da un can de rassa pitbull e o l’é anæto in condiçioin grave à l’uspiâ Gaslini de Zena.
O l’é capitou a-i 18 de luggio à Vallecreusa, in sciâ Rivea de Ponente.
Da quello che s’é accapio, o figgeu o stava in cà con seu moæ e a bestia quande o padron o l’é introu da-a pòrta: o piccin o se gh’é asbriou adòsso e o can o l’à attaccou.
I meghi do Gaslini l’an sottopòsto à un intervento de quattro oe pe mettighe torna insemme o naso e a ganascia e pe sarvâghe l’euggio ch’o l’é stæto ascì dannezzou da-o mòrscio.
E seu condiçioin van delongo megio.
O padron, o galante da moæ do figgeu, o l’é indagou pe lexon personale corposa e i carabinê son apreuvo à investigâ in sce comme l’ea tegnuo o can.
In Liguria a l’é stæta a segonda aggrescion inte pöchi giorni: unna dònna de 34 anni, torna à Vallecreusa, a l’ea stæta addentâ da-o seu pitbull a-o brasso e a-o peto.
O Patrick Zaki o l’é libero, in agosto o maiezzo in Egitto
O Patrick Zaki, l’attivista egiçian passou dottô à l’universcitæ de Bològna e fæto prexonê do 2020, o l’é libero areo.
Dòppo a condanna à trei anni into proçesso à seu carrego à Mansura, o prescidente al-Sisi o gh’à dæto a graçia.
Sabbo l’arrivo in Italia, ma o no gh’arrestià guæi perché in agosto o tornià in Egitto pe maiâse co-a seu sposâ a Reny Iskander.
«Nisciun bato co-a costion do Regeni – o l’à dito o ministro de l’Estranxeo Tajani –.
Aniemo avanti à ciammâ luxe piña in sce quello caxo.
Co-a nòstra politica emmo dæto un sostëgno determinante».
A prescidente do Conseggio Giorgia Meloni a s’é recillâ: «Ghe prego de cheu unna vitta de paxe e de fortuñe».
Mòrto o giornalista Andrea Purgatori, a Procua a l’indaga in scê cue à l’uspiâ
L’Italia a cianze o Andrea Purgatori, giornalista d’investigaçion mòrto a-a cheita à Romma a l’etæ de 70 anni pe unna grave forma de cancao.
Pe di anni o l’aiva travaggiou in sce di caxi comme a strage d’Ustica, i assascinni de mafia e de terroriximo naçionale e internaçionale, quello do Aldo Moro, i anni de ciongio e a spariçion da Emanuela Orlandi.
In sciâ seu mòrte a Procua de Romma a l’à averto unn’investigaçion pe assascinio corposo apreuvo a-a denonçia da famiggia pe de presonte cue erræ à l’uspiâ.
Doe persoñe son stæte inscrite into registro di indagæ.
Inte sti giorni se faià l’autopscia, intanto i carabinê an acquixio e cartelle cliniche.
Tempeste e gragneua into Settentrion, dapeu unn’atra settemaña de cado african
Tempeste e gragneua into Settentrion dòppo l’ondâ de cado african ch’a l’à fæto patî tutta l’Italia con de temperatue de 35 graddi e passa (a-a dreitua 47 graddi inte çerti pòsti) e l’erta umiditæ ch’a rende l’ascidio ancon pezo.
In Lombardia rammæ d’ægua, gragneua e unna tromba d’äia ch’a l’à misso unna gran poia, ma sensa fâ di gròsci guasti.
A fin de settemaña a pòrta ancon do tempo grammo e un pö de fresco, ma i esperti avvertan che l’antiçiclon o remontià fin a-a fin de luggio in sce tutto o Paise.
E o 2022, l’anno ciù cado inta stöia italiaña, o porrievia za perde a primma poxiçion.
Anche l’Onu a l’à misso in guardia: «E ondæ de cado saian sempre ciù fòrte».
Guæra in Ucraina, sätou l’accòrdio in sciô gran
O prescidente ruscio Vladimir Putin o l’à misso fin à l’accòrdio in sciô gran ucraino ottegnuo che l’é un anno co-a mediaçion da Turchia.
Allarme into mondo pe-e conseguense umanitäie co-e nave carreghe ch’arrestan ferme.
L’Union Europea, a Nato e i Stati Unii an condannou a deçixon: «Mioin de persoñe ne paghian o prexo».
Kiev a l’à denonçiou di bombardamenti rusci ch’avievian destruto 60mia tonëi de gran.
O Vatican o l’à mandou o cardinâ Zuppi à Washington.
Intanto, in sciô fronte interno, a magistratua a l’à domandou vint’anni de prexon pe l’oppoxitô Aleksej Naval’nyj che, primma d’intrâ in tribunale, o l’à definio a guæra in Ucraina «a ciù scemma e sensa senso de sto secolo».
A sentensa a s’aspeta pe-i 4 d’agosto.
Eleçioin in Gran Bretagna, desfæta pe-i conservatoî «ma megio che o previsto»
Desfæta politica pe-i conservatoî a-o governo in Gran Bretagna, donde gh’é stæto e eleçioin de supplemento inte trei collegi.
A carrega lasciâ veua da-o Boris Johnson, passou primmo ministro ch’o l’à dæto e dimiscioin, a l’é stæta mantegnua, ma i atri doî an visto inversâse e maggioranse a-i danni do partio do primmo ministro Rishi Shunak.
Ma segondo i commenti a l’é anæta fiña ben, visto che e previxoin do giorno avanti davan tutti i collegi a-i laburisti.
À Selby l’oppoxiçion a l’à repiggiou 20mia voti e passa in sciô 2019 e à Sommerton l’à guägno a candidâ di liberaldemocratichi, tersa fòrsa do Regno.
Mòrto o Tony Bennet, l’urtimo crooner american
O l’é mòrto à 96 anni o Tony Bennet, lezendäio cantante american, tegnuo pe l’urtimo gran crooner.
Inta seu longa carrea o l’à guägno 20 Grammy Awards e o l’à travaggiou insemme à Lady Gaga, Aretha Franklin e Frank Sinatra.
Da sette anni o pativa da moutia d’Alzheimer, comm’aiva deciarou seu moggê Susan.
Con tutto, o l’ea anæto avanti à exibîse e registrâ fin a-a giornâ d’ancheu.
L’assascinio do Mohamed, ammassou e fæto à tòcchi perché o voeiva cangiâ de travaggio
Ammassou perché o voeiva louâ pe-a concorrensa e guägnâ de ciù pe lê e a seu famiggia.
O l’é mòrto coscì o Mahmoud Sayed Mohamed Abdalla, o zoeno egiçian de 19 anni attrovou in mâ sensa moen e sensa testa a-i 25 de luggio passæ.
I doî affermæ da-i carabinê son o Abdelwahab Ahmed Gamal Kamel, ciammou Tito, un di bacchen de l’Aly’s Barber Shop, a buttega da barbê donde a vittima a l’aiva travaggiou à Sestri Ponente, e o Mohamed Ali Abdelghani Ali, ciammou Bob, fræ de l’atro baccan.
Domenega a-a mattin o Abdalla o ne vegniva da Pegi perché lì o l’aiva comensou à louâ pe-o sallon de un atro egiçian.
Quello mæximo giorno i seu assascin, che voeivan fâghela pagâ e no poeivan açettâ ch’o ghe portesse via de casañe, avieivan accattou un cotello da coxiña e unna mannæa.
Dapeu l’incontro inte un scito de stradda Voæ, donde stava à dormî tutti i louanti da buttega, e a rattella finia into sangue: trei corpi, a-o cheu, a-o steumago e a-o figæto.
O cadaveo o l’é stæto misso inte unna valixe e portou in sce un tascì fin à Ciavai.
In sciâ mæña, co-o scuo, gh’an taggiou di tòcchi, fòscia pe rende ciù diffiçile l’identificaçion, e l’an cacciou in mâ.
O Bob e o Tito arrestan in prexon, a buttega a l’é stæta sexia.
A testa do Mohamed a no se treuva ancon.
O Luca Delfino inta Rems, à Pra se vive inta poia
O l’é arrivou inta Rems Villa Caterina de d’ato à Pra o Luca Delfino, sciortio d’in prexon dòppo a condanna à 16 anni e mezo pe l’assascinio de l’Antonella Multari.
Inta struttua pe-i autoî de crimini con de mouttie de mente o ghe dovià passâ sëi anni e mezo.
Inti primmi giorni, comm’o l’à dito o direttô da Rems o Paolo Rossi, o staià da solo inta seu stançia sensa parteçipâ à nisciuña attivitæ.
Ma inta delegaçion ponentiña l’é montou a protesta di rescidenti che vivan inta poia pe-e continue evaxoin e domandan de mette a Rems da unn’atra parte.
Segondo o direttô no gh’é reisego ch’o scappe: tutte e mesue de seguessa – o l’à garantio – son stæte rinforsæ ciù che se poeiva e l’attençion a l’é mascima.
Sandöia, o Lanna o l’arresta prescidente e o Ferrero o perde o recorso
A-i 3 d’agosto l’assemblea di açionisti da Sandöia a l’à renovou o conseggio d’amministraçion: o prescidente o l’arresta o Marco Lanna, l’unico confermou da vegia gestion.
Feua o Bosco, che però o saià delongo direttô operativo.
Comme esprescion da neuva propietæ intra l’imprenditô Matteo Manfredi e o commerçialista Raffaele Fiorella.
Intanto o giudiçe Paolo Gibelli do tribunâ de Zena o l’à cacciou inderê o recorso presentou da-a soçietæ do Ferrero contra l’acquixiçion do club.
E into campionato che vëgne no ghe saià a segonda penalizzaçion pe-e paghe versæ dòppo o dovuo, ma solo i doî ponti pe-i retardi in scî pagamenti de l’Irpef e e contribuçioin de l’Inps.
Comensa i taggi a-o reddito de çittadinansa, tenscioin e proteste
Tenscion in sciô reddito de çittadinansa, da agosto in avanti sospeiso à miggiæa de persoñe con un messaggin mandou da l’Inps.
Co-e neuve regole do Governo o sostëgno o va solo à chi gh’à a-o manco 60 anni ò ascì un minô ò un disabile à carrego.
In sciâ fin à perdilo saià mezo mion d’italien.
Tante proteste, sorviatutto into Mezogiorno, e assati a-i scagni di servixi soçiali di Commun da parte de famigge taggiæ feua da-a mesua.
Into Palermitan un òmmo de 60 anni arrestou sensa reddito o l’à menassou de dâ feugo a-o scagno do scindico.
«Che o Governo o vëgne à dâne conto ciù fito che se peu», a l’à dito a segrettäia do Pd Elly Schlein.
Pe-o Giuseppe Conte, prescidente do Movimento 5 Stelle, o l’é «un desastro annonçiou».
«Fasso do mæ megio», a respòsta da prescidente do Conseggio Giorgia Meloni inte unn’intervista a-a Fox.
Comme çertificou da l’Inps, o reddito de çittadinansa o l’é costou 31 miliardi da-o prinçipio.
E gazibbe son costæ mezo miliardo a-o fisco, segondo i dæti da Guardia de finansa.
Dossieraggio abuxivo inte l’Antimafia, indaga a Procua de Peruggia
A Procua de Peruggia a l’à averto unn’investigaçion pe unn’attivitæ de dossieraggio abuxivo inta Direçion naçionale antimafia a-i danni de politichi e atri personaggi in vista.
Tutto o l’é partio da unna denonçia do ministro da Defeisa Guido Crosetto ch’o l’à parlou de un «tentativo de condiçionâ a compoxiçion do neuvo governo con l’acquixiçion inleçita e a diffuxon strumentale de notiçie fäse pe attaccâme, un fæto graviscimo».
Into mezo ghe saieiva un maresciallo da Guardia de finansa ch’o l’avieiva descarregou di papê reservæ sensa autorizzaçion, papê ch’aivan da fâ co-e segnalaçioin d’operaçioin bancäie sospette e che inte çerti caxi son finii in scî giornali primma che inte Procue.
Un caxo ch’o sciata a politica, o Matteo Renzi o parla za de Killeròpoli.
Arriva l’asseguaçion obrigatöia pe-i monopattini elettrichi
Pe-i monopattini elettrichi ghe vorrià l’asseguaçion pe anâ in scê stradde, comme pe-i atri veicoli à motô.
Gh’é scrito into schema de decreto legislativo, approvou da-o Conseggio di ministri, ch’o reçepisce unna direttiva europea con l’òbrigo de covertua pe-i veicoli elettrichi legi.
Ghe saià de deroghe pe-i mezi retiæ d’in gio e se porrià sospende l’asseguaçion de seu voentæ.
Unn’atra novitæ in ponto traspòrti a l’é o tascì de badda a-a sciortia de discoteche pe tornâ à cà, coscì da avansâ che i zoeni imbriæghi se mettan a-a guidda.
Se parla de un progetto sperimentale che pe-o momento o l’à da fâ con sëi locali inte tutta l’Italia fin a-a meitæ de settembre.
Stati Unii, o Trump incriminou pe l’assato à Capitol Hill o se deciara «no corpeive»
O passou prescidente di Stati Unii Donald Trump o l’é stæto incriminou pe l’assato à Capitol Hill di 6 de zenâ do 2021.
Segondo o procuou speçiale Jack Smith e seu böxie avievan incoraggio l’attacco pe inversâ l’exito de eleçioin.
O Trump, dòppo unn’udiensa duâ ciù pöco che mez’oa, o s’é deciarou pe-a tersa vòtta «no corpeive» e o l’à azzonto: «Contra de mi gh’é unna persecuçion portâ avanti da un avversäio politico».
O reisego o l’é ch’o pòsse finî torna in tribunâ into mezo da campagna elettorale.
Segondo i urtimi sondaggi i ciù tanti repubrichen stan ancon da-a seu parte: pe 69% a vittöia do Biden a no l’é stæta legittima.
Guæra in Ucraina, attacchi con di droin contra e nave rusce in Crimea
Attacco de l’Ucraina con di droin contra e nave rusce into pòrto de Novorossijsk, in Crimea, à l’arba di 4 d’agosto.
Kiev a l’afferma d’avei guastou unna nave militare, Mosca a sostëgne d’avei sghindou l’attacco e cacciou zu i droin.
Inti giorni passæ i rusci, segondo l’Ucraina, avieivan destruto 40mia tonëi de gran in sciô Danubio.
In allerta a Romania: «No poemo açettâ i attacchi vexin a-o confin».
O Cremlin o l’aiva deciarou ascì d’avei abbattuo sette droin ucraini vexin à Mosca.
O pappa Françesco à Lisboña con 500mia zoeni da tutto o mondo
O pappa Françesco o l’é xoou à Lisboña pe-a Giornâ mondiale da Zoentù donde 500mia persoñe arrivæ da 150 Paixi l’an festezzou à l’arrivo con di canti e di balli.
O pontefiçe o l’à fæto di neuvi appelli pe-a paxe e o l’à ciammou torna l’impegno de l’Euröpa.
Inte l’occaxon o Bergoglio o l’à incontrou ascì de vittime de violense sessuale commisse da-o clero portogheise.
A-i vescoi e a-i prævi o l’aiva mostrou a «deluxon» e a «raggia» che «çerti an contra a Gexa, de vòtte pe-a nòstra gramma testimoniansa e pe-i scandali che gh’an bruttou a cea».
A-i 6 d’agosto a messa a-o Parque Tejo pe serrâ a manifestaçion.
Doî euro pe un tondin veuo à l’ostaia, in Liguria scceuppa a polemica da stæ
Liguria protagonista da stæ co-a polemica in sciô biggetto de unn’ostaia do Finâ pubricou da-a giornalista Selvaggia Lucarelli.
À fâ do sciato un tondin fæto pagâ 2 euro pe fâ assazzâ à unna figgeua de tròfie co-o pesto misse à 18 euro.
A baccaña Ida Germano a s’é defeisa: «De tondi in azzonta n’ò portou quattro, veuggio che e casañe saccian che pe noiatri o l’é un travaggio in ciù, gh’ò 76 anni e son piña d’orgheuggio pe quello che fasso».
In sciô locale l’é ciuvuo un muggio de reçenscioin negative, offeise e fiña menasse de mòrte: «Veddiò se fâ de açioin legale contra a Lucarelli – a l’à commentou a Germano – ma ò reçevuo ascì tanta solidarietæ, m’an ciammou da-a Germania e da-a Svissera».
Intanto Zena a se conferma a çittæ con l’inflaçion ciù erta d’Italia: +8,2%, saieiva à dî 1.787 euro de speisa in ciù pe unna famiggia media.
Segondo l’analixi de l’Assoutenti, Zena a l’é anche in çimma a-a lista pe-i aberghi ciù caistrioxi: +31% à luggio.
Zoeno pestou feua da unna discoteca, a scena a va in diretta Facebook
Impio de bòtte dòppo unna discuscion perché o l’aiva piggiou unna stradda contraman vexin à unna discoteca tra Arasce e Arbenga: o l’é capitou à un zoeno marocchin de 30 anni.
A scena a l’é stæta repiggiâ in diretta Facebook da-o telefonin da vittima, arrestou açeiso in machina inta violensa.
«Ti me dæ o permisso d’ammassâlo?», «Oua che t’ê bloccou t’ê inte nòstre moen», «Mòlla o cotello ò te taggio a goa», son çerte frase che se sentan.
À cinqu’oe da mattin di passanti l’an trovou stramortio, co-a machina abborlattâ e i veddri scciappæ, e an ciammou i soccorsci.
O zoeno o l’é ancon in condiçioin grave à l’uspiâ Santa Coroña da Pria.
In sciô fæto indaga i carabinê ch’an acquixio o video pe arrivâ a-i responsabili, stæti inquaddræ pe quarche segondo.
Zena primmo inta stöia pe abbonamenti in çittæ, battuo a Sandöia do scudetto
O Zena o l’à annonçiou d’avei venduo 26mia abbonamenti e passa pe-o campionato che vëgne.
In sciâ fin o saià o numeo ciù erto mai registrou in çittæ dòppo i 25.186 da Sandöia pe-a saxon ‘91-‘92, quella apreuvo a-a vittöia do scudetto.
O traguardo o l’é stæto festezzou a-o Pòrto Antigo co-i tifoxi e a parteçipaçion d’eutto zugoei rossobleu.
«Voemo ottegnî a sarvessa e semmo derê à louâghe – o l’à dito o capitanio Mattia Bani –.
O pubrico o ne daià unna gran man, dapeu noiatri doviemo fâ o nòstro».
A campagna a restià averta a-o manco fin a-i 19 d’agosto, avanti da partia co-a Fiorentiña à Marasci, ma l’é bon che a soçietæ a â prolunghe fin a-o segondo turno in cà, fissou a-i 16 de settembre co-o Napoli.
O Governo o tascia i guägni straordenäi de banche, a Meloni: «Son ingiusti»
Unna tascia in scî guägni straordenäi de banche do 2022 e 2023: a l’é a mesua à sorpreisa do governo Meloni pe finançiâ o taggio de tasce e do conio fiscale do 2024.
Segondo e primme stimme a varrià a-o manco 2 miliardi.
Strassonâ in Borsa con 27 miliardi bruxæ inte un giorno apreuvo a-o provedimento.
«A l’é unna tascia in sce un margine ingiusto – a l’à dito a prescidente do Conseggio –.
Sti dinæ servian à finançiâ e mesue de sostëgno pe famigge e impreise».
I instituti, piggiæ a-a cheita, travaggian co-o Governo pe di aggiustamenti in fase de converscion in lezze.
Tra e atre novitæ approvæ da-o governo ch’an fæto discutte, quelle contra o montâ di prexi di airoplen, a poscibilitæ de dâ ciù liçense di tascì, scancellou o teito pe-e paghe di tecnichi da assumme pe tiâ sciù o ponte in sciô Streito.
S’é ammassou o prescidente da Visibilia Editore, a soçietæ fondâ da-a ministra Santanchè
O Luca Giuseppe Reale Ruffino, prescidente da soçietæ Visibilia Editore fondâ da-a ministra Daniela Santanchè, o s’é ammassou con un corpo de pistòlla inta neutte tra i 6 e i 7 de luggio.
Un di seu figgi, za ch’o no ô sentiva da quarche oa, o l’é anæto in cà seu à Milan e o l’à trovou mòrto.
L’açienda a l’à patio un squascio in Borsa perdendo o 30%.
A primma ipòtexi a l’ea quella de unna brutta moutia tegnua ascosa da l’imprenditô, ma l’autopscia a l’à scartou de patologie grave.
Nisciuña deprescion diagnosticâ, sciben che inti urtimi giorni o paiva un pö ammagonou.
A Procua a l’à averto unn’investigaçion pe instigaçion à ammassâse, un atto dovuo pe poei indagâ.
Addio a-a Michela Murgia, scrittoa e attivista di driti çivili
A l’é mòrta de 51 anni a scrittoa Michela Murgia.
Da tempo a pativa de un cancou a-i ren a-o quarto stadio e a l’aiva vosciuo contâ i seu urtimi meixi de vitta anche inte un libbro.
«M’arresta pöchi meixi», a l’aiva dito inte unn’intervista, a coscì a l’é stæta.
Dòppo ch’a l’à annonçiou o retio da-i incontri pubrichi à zugno, a-a meitæ de luggio a l’aiva maiou l’attô e regista Lorenzo Terenzi.
Nasciua à Cabras in Sardegna, attivista femminista e pe-i driti çivili, a l’é stæta uña de ciù avvoxæ da seu generaçion.
A l’aiva debuttou do 2006 con Il mondo deve sapere, un romanso tragicòmico in sciô mondo di call center e da lì à doî anni a l’à guägno i premmi Super Mondello e Campiello con Accabadora, unna stöia ricca de mistëio ch’a l’affronta di argomenti comme l’adoçion e l’eutanaxia.
L’Ecuador into ravaxo, ammassou o candidou prescidente Fernando Villavicencio
O Fernando Villavicencio, candidou prescidente a-e eleçioin in Ecuador, o l’é stæto ammassou con di corpi de pistòlla a-a fin de un comiçio inte unna scheua à Quito.
Atre neuve persoñe son arrestæ ferie.
L’assascinio o l’é stæto revendicou da-a banda Los Lobos, unn’organizzaçion criminale ligâ a-o cartello narcos de Jalisco, inte un video ch’o mostra unna venteña d’òmmi incappussæ che menassan di atri politichi ascì.
O Villavicencio, giornalista e membro de l’Assemblea naçionale, o l’ea consciderou o legatäio do prescidente in carrega Guillermo Lasso ch’o l’à deciarou o stato d’emergensa pe 60 giorni e o l’à ciammou l’aggiutto de l’Fbi pe indagâ in sce l’assascinio.
E fòrse armæ staian de pe-e stradde fin a-i 20 d’agosto, giorno de eleçioin.
E Hawaii bruxan, mòrti e miggiæa arrestæ sensa cà
Inferno de feugo a-e Hawaii.
I inçendi devastanti ch’an corpio l’isoa de Maui, aggiuttæ da-a seçia e da-i venti fortiscimi de l’oragan Dora, an caxonou 50 mòrti e passa, i ciù tanti inta stòrica çittæ de Lahaina ch’a l’é stæta destruta pe l‘80%, segondo e autoritæ do scito.
Çentanæa de persoñe se son ciacciæ in mâ pe sarvâse da-e sciamme.
Doamia abitanti son stæti ospitæ inte di refugi d’emergensa, ma saieivan 35mila quelli à reisego e tanti de quelli son sensa luxe.
Descoverto un cian pe ammassâ o Zelensky, a Ruscia: «No gh’é de premisse pe-a paxe»
L’Ucraina a l’avieiva descoverto un cian da Ruscia pe ammassâ o prescidente Volodymyr Zelensky con di bombardamenti à Kiev.
I serviçi de seguessa l’an portou à sarvamento e an arrestou unna dònna, tegnua pe unn’informatoa, da quæ no se conosce ancon l’identitæ.
Intanto a-a riunion de Gedda 40 Paixi compreiso a Ciña an discorrio da paxe con definî essençiale l’unitæ do territöio de l’Ucraina.
A Ruscia a l’à reagio con unna gragnoâ de miscili.
«No gh’é de premisse pe un accòrdio con Kiev», o l’à dito o Dmitrij Peskov, portavoxe do Putin, azzonzendo che «o Cremlin o no veu annette di atri territöi ciù che e quattro regioin za occupæ».
Ponte Morandi, à çinque anni da-o desastro Zena a l’arregòrda e 43 vittime
À çinque anni da-o desastro Zena a s’é affermâ pe regordâ o deruo do ponte Morandi, i 14 d’agosto do 2018, costou a vitta à 43 persoñe.
A commemoraçion a s’é tegnua into Ciassâ da Memöia co-o ministro de Infrastruttue Matteo Salvini à representâ o Governo.
À 11.36, l’oa do squascio, o menuto de scilençio marcou da-o son de campañe de gexe e da-e scireñe de nave in pòrto.
«L’anno che vëgne spero de portâ unna neuva lezze ch’a fasse pæge e vittime do desandio e quelle do terroriximo», o l’à promisso o Salvini.
«E infrastruttue no son ancon segue, i nòstri mòrti no son servii à ninte», a l’à denonçiou a Egle Possetti, prescidente do comitato de famigge de vittime.
O proçesso pe 58 accaxonæ o va avanti, a-i 11 de settembre se repiggia à louâ.
Inte un anno l’é stæto sentio 170 testimònni inte 84 udiense.
O Francesco Pisani, inzegnê ch’o l’aiva travaggiou co-o Morandi, o no l’à fæto à tempo à depoñe perché o l’é mòrto a-i 17 d’agosto.
Pe-a primma sentensa se parla do 2024 e se vedde za o fantaxima de primme prescriçioin.
Unna proçescion contra a seçia, in Liguria se repiggia l’antiga tradiçion
No ceuve da tròppo tempo into Ponente da Liguria e coscì no resta che pregâ.
Anche st’anno à Impëia o pareco de San Zane, Alessandro Ferrua, o l’à inandiou unna proçescion de penitensa a-i 22 d’agosto, con partensa da-a baxilica à 7.30 da mattin, dapeu ghe saià a messa in gexa.
«Noiatri preghemmo, se o Segnô o vorrià ciuvià.
À tutte e mainee ô domandemmo», o l’à dito o præve.
A l’é unna tradiçion crestiaña antiga quella de rogaçioin che se favan pe pregâ unna boña arrecuggeita dòppo avei semenou.
A seçia a l’é sempre ciù critica into Ponente: ben ben di Commun da provinsa an za commandou o raçionamento de l’ægua de neutte, e tanta a l’é quella ch’a va straggiâ pe-i guasti di conduti.
Addio a-a Renata Scotto, voxe d’òpera ch’a l’à incantou o mondo
A l’é mòrta d‘89 anni a Renata Scotto, cantante d’òpera avvoxâ inte tutto o mondo.
A se n’é anæta inta seu Saña, donde a l’ea nasciua do 1934 e donde a l’aiva debuttou do ‘52 in sciô parco do tiatro Ciabrea con La Traviata.
Inta seu longa carrea da soprano a l’à cantou a-a Scala de Milan, a-o Metropolitan de Neuva York e a-a Royal Opera House de Londra e a l’à guägno unna nòmina internaçionale.
A l’aiva piggiou o pòsto da Maria Callas inta produçion de La sonnambula à Edimburgo do ‘57.
Inta çittæ da Torretta a l’ea tornâ che l’é trei anni comme regista.
O morteuio a-i 19 d’agosto in forma pubrica into dòmmo de Saña.
O Commun o l’à deçiso d’espoñe e bandee à mez’asta in segno de desmuo.
Monta o prexo da benziña, polemica in sciô Governo
Polemiche infinie in sciô prexo da benziña in Italia che inte un caxo o l’é arrivou à passâ i 2,70 euro in autostradda.
Segondo o Codacons, graçie a-i viægi de stæ o Stato o l’incascieiva ciù che 2,27 miliardi da-e tasce in scî carburanti.
L’assoçiaçion a veu fâ unna denonçia contra o ministëio pe speculaçion a-i danni di consummatoî.
L’effetto o se sentià in sciâ speisa ascì, dæto che l‘88% da merçe a l’arriva in scê stradde.
Tanti i dubbi in sciâ reisa di neuvi cartelli con l’indicaçion do prexo medio impòsti da-o Governo.
«No l’é vea che i prexi son feua de contròllo», o l’à dito o ministro Urso, ch’o l’à dæto a corpa da montâ à l’Opec, l’organizzaçion di Paixi arabi amixi da Ruscia, e o l’à levou da mezo l’ipòtexi de un taggio de tasce particolæ.
Dònna ammassâ da-o compagno passou in Campania, assascinio doggio in Piemonte
Unna dònna de 56 anni, Anna Scala, a l’é stæta ammassâ à cotellæ da-o compagno passou à Piano di Sorrento a-i 17 d’agosto.
À trovâla inte unna possa de sangue l’é stæto di passanti ch’an sentio di sbraggi d’inte un parchezzo: a vittima a l’ea into pòrtabagaggi de unna machina.
L’òmmo, o Salvatore Ferraiuolo de 54 anni, o l’é stæto acciappou da-i carabinê in scî bricchi: accaxonou d’assascinio premeditou, in sciâ fin o l’à confessou.
A Scala, ch’a louava comme perrucchea à cà de casañe, a l’aiva za denonçiou pe stalking inti urtimi meixi.
E in provinsa de Conio un zoeno olandeise de 21 anni con di problemi pscichiatrichi inte unna rattella o l’à ammassou con un cotello seu poæ e un amigo de famiggia ch’o î ospitava, dapeu o l’é scappou inti bòschi.
I carabinê l’an attrovou no guæi lontan dòppo doî giorni e l’an arrestou.
O Roberto Mancini o lascia a naçionale italiaña de ballon
Un scrollon into mondo do ballon: l’allenatô da naçionale italiaña Roberto Mancini o l’à dæto e dimiscion a-a cheita a-i 13 d’agosto, à pöchi giorni da-i impegni pe-e qualificaçioin a-i Europëi do 2024.
E raxoin, comm’o l’à dito inte interviste ch’o l’à accordou a-i giornali, saieivan da çercâ inta mancansa de confiansa e inta differensa de vixoin co-o Gravina, o prescidente da Figc.
L’elezzuo pe assettâse in sciâ banca di azzurri o l’é o Luciano Spalletti, fresco de scudetto co-o Napoli, che into contræto o l’aiva impòsto o prexo de 3 mioin comme condiçion pe liberâlo in antiçipo.
Pe-o Mancini se parla de un avvegnî co-a naçionale de l’Arabia Saudita, ma primma o dovià desligâse da-a Figc s’o no vorrià intrâ inte unna conteisa legale.
Crixi di inmòbili in Ciña, fallio o colòsso China Evergrande
O China Evergrande, o colòsso cineise di inmòbili con più poffi a-o mondo, o l’à deciarou a bancarotta e o l’à presentou a domanda de fallimento inte un tribunâ de Manhattan con ciammâ a proteçion da-i creditoî.
A notiçia a l’arriva into mezo de unna gròssa crixi do settô into Paise do Levante, co-a poia che i problemi pòssan allargâse a-o resto de l’economia tanto che o Pil o cresce ciù adaxo à peto de previxoin do 5%.
Da-o 2021 l’é za fallio o 40% de soçietæ cineixi che vendan di inmòbili.
E à luggio, pe-a primma vòtta do 2023, se registra un rebasso di prexi de neuve cæ.
O reisego o l’é quello de un effetto a cadeña à livello globale.
Guæra in Ucraina, droin contra Mosca.
Ma pe-i Stati Unii a controffensciva a fallià
Va avanti a controffensciva de l’Ucraina in Ruscia, con di neuvi droin abbattui di quæ un à soli 5 chillòmetri da-o Cremlin.
Ma segondo i serviçi segretti americhen a no saià assæ pe arrivâ à l’obiettivo de taggiâ o collegamento pe tæra co-a Crimea.
Da Kiev l’é vegnuo feua a revendicaçion de l’attacco a-o ponte de Kerch, fæto sätâ pe l’äia con di droin.
O prescidente da Bieloruscia Aleksandr Lukashenko o ciamma a paxe: «A guæra – o l’à dito – a se peu affermâ oua».
Intanto l’India a no l’à invitou l’Ucraina a-o G20: «E relaçioin son boñe, ma a seguessa a no tocca à noiatri», o l’à commentou o ministro de l’Estranxeo Jaishankar.
Inçendi, emergensa a-e Canäie e in Canada: miggiæa de persoñe scorrie d’in cà
No s’afferma l’emergensa pe-i inçendi in gio pe-o mondo.
À Tenerife, uña de isoe Canäie, o feugo o l’à mangiou 3mia ettari de bòsco: 8mia persoñe son stæte scorrie d’in cà ò an reçevuo o commando de no sciortîne.
«O l’é o ciù grave di urtimi 40 anni», o l’à dito o governatô Fernando Clavijo.
Scituaçion feua de contròllo anche in Canada, donde unna çittæ intrega de 20mia abitanti, Yellowknife, a l’é stæta desbarrassâ avanti che e sciamme arrivessan à toccâ a periferia.
A-e Hawaii, donde se conta 100 mòrti e passa pe-i inçendi, l’à dæto e dimiscioin o Herman Andaya, o cappo de l’Agençia pe-a gestion de emergense de Maui, criticâ pe no avei sunnou l’allarme tanto che o feugo o devastava a çittæ de Lahaina.
Rattella tra vexin à Santa Margaita, un òmmo ammassou à cotellæ
Ammassamento a-a seia di 19 d’agosto à Santa Margaita, inte unna palaçiña popolare de Còstamezzaña.
Un òmmo de 58 anni, o Sergio Frisinghelli, o l’à accotellou o Alessio Grana de 35 pe de rattelle tra vexin.
Oua o l’é in prexon, accaxonou d’assascinio volontäio.
Segondo a verscion contâ a-i carabinê, o Grana o saieiva vegnuo a-a pòrta e o l’avieiva çercou de piccâlo con un bacco, o Frisinghelli o l’avieiva piggiou d’inte un armäio un cotello da caccia e o l’avieiva corpio pe defendise, in sciâ fin o l’à ciammou i soccorsci.
Segondo i atri condòmini a no l’ea a primma vòtta che o Grana, a vittima, o dava di problemi: conosciuo pe ëse aggrescivo, o l’ea za stæto segnalou a-e fòrse de l’ordine.
O Frisinghelli, incangio, o l’ea tegnuo pe unna brava persoña: giardinê e dj, o fava o volontäio inta proteçion çivile.
Ma gh’é di elementi che porrieivan contradîlo: e cotellæ son stæte doe, uña mortale a-o cheu, l’atra ciù legia a-a goa.
E o sangue o no l’é stæto trovou in cà, ma in sciô ballou.
Di dubbi in scî quæ i investigatoî veuan fâ ciæo.
Mai coscì cado à Zena, 40 graddi e passa in Liguria.
Ma da-a fin d’agosto cangia tutto
Un cado mai visto à Zena.
A-i 21 d’agosto s’é marcou o neuvo record de temperatua in çittæ con 38,5 graddi registræ da-a staçion do çentro fonçionale de l’Arpal a-a Foxe.
Primma o dæto ciù erto o l’ea quello di 7 d’agosto do 2015, 38,1 graddi into mæximo scito.
In Liguria – e in particolâ inte l’entrotæra de Saña – s’é toccou i 41 graddi.
Feua da nòrma anche e minime de neutte, che inte çerti caxi son arrestæ in scî 30 graddi.
Pe boña parte da settemaña o ministëio da Sanitæ o l’à assegnou à Zena o bollin rosso ch’o veu dî condiçioin de reisego no solo pe-i ançien, i figgeu e chi gh’à de patologie, ma anche pe-e persoñe zoene e sañe.
Un scenäio destinou à cangiâ areo inte l’urtima settemaña d’agosto, co-a cheita drastica de temperatue e l’arrivo de un çiclon in sciô Mediterranio ch’o pòrta de l’ægua e de tempeste.
Inçendi into Ponente, 34 persoñe scorrie d’in cà
Bruxa o Ponente da Liguria.
Da-i 21 d’agosto a provinsa d’Impëia a l’é devastâ da-o feugo.
L’inçendio ciù gròsso inti bòschi de Çeiaña: e sciamme se son avveixinæ a-e cæ e 34 persoñe son stæte scorrie pe seguessa.
Segondo e primme stimme son squæxi 300 i ettari de vegetaçion anæti in fumme.
O fronte o l’ea partio da Veresso, in scî bricchi de Sanremmo.
Atri doî inçendi son sciuppæ tra Taggia e Badalucco e in sciâ stradda de Pontedasce.
Pöcassæ 60 tra pompê e volontäi e persoñe ch’an travaggiou pe astallâ o feugo ciù i elicòtteri e i canadair ch’an cacciou de l’ægua sensa fermâse.
Un inçendio criminoso, «de seguo fæto appòsta», segondo o scindico de Çeiaña.
Violensa de gruppo in sce unna figgia de 19 anni à Palermo
Sette zoeni son stæti arrestæ pe unna violensa de gruppo in sce unna figgia de 19 anni à Palermo inta neutte tra i 6 e i 7 de luggio.
À repiggiâ i avvegnimenti son stæte e telecamere de guardia.
Trei do gruppo son finii in prexon, un o l’ea ancon minô a-o tempo di fæti.
«Gh’ò criou de ciantâla lì, ma loiatri rieivan», a l’à contou a vittima.
«A l’ea d’accòrdio», an provou à defendise i indagæ.
Un de loiatri o l’à comensou à cianze davanti a-o giudiçe: «Domando scusa a-a figgia e a-a seu famiggia, son tornou inderê pe aggiuttâla ma m’an dito ch’a l’aiva dæto o consenso.
Me son arroinou a vitta».
O garante pe-a proteçion di dæti personali o l’à arregordou e conseguense penale pe chi spandesse in gio o video.
O ministro Salvini o parla torna de castraçion chimica pe-i autoî de violense.
E ancon à luggio doe coxiñe de 13 anni son stæte violentæ da un gruppo de sëi figgioami inte un cabannon.
L’unico grande o l’é stæto trovou e arrestou
«In Italia i pövei mangian megio che i ricchi», polemica in sciô ministro Lollobrigida
«In Italia gh’emmo unn’educaçion alimentare interclascista: de sovente i pövei mangian megio, perché accattan à bon patto di produti de qualitæ».
Son e poule do ministro de l’Agricoltua e da Sovranitæ alimentare Francesco Lollobrigida a-o Meeting de Rimini de Comunione e Liberazione.
Segondo o ministro, «inti Paixi comme i Stati Unii gh’é unna differensa soçiale tra chi à ciù dinæ e mangia megio e chi n’à ciù pöchi e accatta da röba gramma».
A polemica a no s’é fæta aspëtâ.
«Mi penso sorviatutto à quelli italien che fan fadiga à fâ a speisa, no gh’é manco beseugno de poule quande gh’é un governo ch’o sta in sce un atro mondo», a l’à commentou a segrettäia do Pd Elly Schlein.
O passou ministro Andrea Orlando o çerne l’ironia: «Beseugna fâ quarcösa pe-i ricchi che mangian mâ, meschinetti».
O cappogruppo de Fratelli d’Italia a-a Camia Tommaso Foti o l’intervëgne in defeisa do Lollobrigida: «In Italia – o l’à dito – spende ciù pöco veu dî accattâ di produti de gran qualitæ sensa speise de trasformaçion e promoçion.
Semmo ciù affortunæ de atre coltue alimentare».
Addio a-o Toto Cutugno, un scimbolo da canson italiaña into mondo
O l’é stæto un di ciù ammæ in patria, ma anche un scimbolo da canson italiaña à l’estranxeo graçie à L’italiano, o seu tòcco ciù avvoxou.
A-i 22 d’agosto, à l’etæ d‘80 anni, se n’é anæto o Toto Cotugno.
O l’ea recoverou à Milan pe-o pezoamento de unna longa moutia.
Cantautô, compoxitô e conduttô televixivo, o l’ea cresciuo a-a Spezza, figgio de un sottofiçiâ da Mæña siçilian.
O l’aiva marcou chinze parteçipaçioin a-o Festival de Sanremmo con unna stòrica exibiçion co-o Ray Charles do 1990.
A-o morteuio à Milan unna gexa gremenia de gente: tra i cantanti vegnui à saluâlo gh’ea o Gianni Morandi e o Pupo.
Ruscia, preçipitou un airoplano da Wagner: dæto pe mòrto o Prigozhin
O Yevgeny Prigozhin, cappo do Gruppo Wagner ch’o l’aiva tentou o corpo de Stato in Ruscia, o saieiva mòrto a-i 23 d’agosto, ascì che no gh’é ancon de conferme offiçiæ.
L’é tòsto seguo ch’o fïse in sce un airoplano privou ch’o l’é cheito tra Mosca e San Peterburgo.
À bòrdo gh’ea dexe persoñe, tutte ligæ a-a miliçia e tutte mòrte into creppo.
«O l’é stæto ammassou da-i treitoî da Ruscia», l’é stæto scrito in sciô canâ Telegram vexin a-a Wagner.
Ma un segondo airoplano da Wagner o l’é atterrou à Mosca e segondo çerte fonte o Prigozhin o porrieiva ëse stæto lì adòsso.
«O l’ea un òmmo da-o destin diffiçile ma de talento», o l’à dito o Putin con garantî unn’investigaçion.
«Noiatri no gh’emmo ninte da fâ, ô san tutti chi l’é o responsabile», o l’à commentou o Zelensky.
«No fæ de sciollaie», l’appello da Wagner a-i seu merçenäi.
O Trump o se consegna in prexon, primma föto segnaletica de un prescidente american
O passou prescidente di Stati Unii Donald Trump o l’é anæto à consegnâse inta prexon d’Atlanta dòppo avei reçevuo a quarta incriminaçion, quella pe avei çercou d’inversâ l’exito de eleçioin in Georgia.
O Trump o l’é stæto arrestou con 13 imputaçioin e o l’é sciortio da lì à vinti menuti co-a fotografia segnaletica, a primma inta stöia co-a faccia de un prescidente american.
«N’ò fæto ninte de mâ, o l’é un giorno ben ben triste pe l’America.
Quello ch’o l’é avvegnuo o l’é unna parodia da giustiçia», o l’à dito primma de partî torna co-o seu jet.
Anche l’India a va in sciâ Luña, a neuva miscion a l’é arriëscia
L’India a l’é o quarto Paise a-o mondo, dòppo l’Union Sovietica, i Stati Unii e a Ciña, à mette i pê in sciâ Luña.
O l’é l’exito poxitivo da miscion Chandrayaan-3: o veicolo spaçiale, lansou a-i 14 de luggio passæ, o l’é introu in òrbita a-i 5 d’agosto e o l’à toccou o seu do satellite a-i 23 d’agosto.
Unna deschinâ legia, arriëscia a-a perfeçion, ch’a permette de realizzâ un seunno accæzou pe di anni.
«Un giorno stòrico», l’à definio o prescidente indian Narendra Modi.
Pöchi giorni avanti l’ea fallio a miscion da Ruscia e à pesâ gh’ea ascì o brutto regòrdo da Chandrayaan-2 ch’a l’ea preçipitâ do 2019.
Deruo d’ægua in sce Zena, allagamenti e danni
Un deruo d’ægua o l’à investio Zena inta neutte tra i 28 e i 29 d’agosto con caxonâ di allagamenti e di danni in gio pe-a çittæ.
In sce tutta a Liguria gh’ea l’allerta cô de çetron.
I problemi ciù gròsci à San Fruttoso e in Sozzeia, donde e stradde son vegnue di sciummi e l’ægua a l’à invaso e buteghe.
I pompê an sarvou de persoñe imprexonæ inti sottopasci e inti ascensoî di palaçi.
À l’uspiâ pediatrico Gaslini un erbo o l’é cheito in scî tubbi de l’oscigeno e o pronto soccorso o l’é stæto desbarassou.
O Commun o l’é stæto accaxonou de no avei nettezzou i coniggi, ma o scindico Marco Bucci o l’à rebattuo: «Son stæti attappæ apòsta, a çittæ a l’à reagio ben, gh’é da ëse contenti».
In sce Zena l’é cheito 230 millimetri d’ægua inte un giorno.
O Besagno, da secco ch’o l’ea, o l’é arrivou a-o primmo livello de guardia.
«S’existesse unn’allerta rossa pe-e borrasche l’aviëscimo dæta – o l’à azzonto o Toti – ma o conto di guasti à l’uso o l’é pöca röba».
Depòxiti chimichi da Mortiou à San Pê d’Æña, neuvi scheuggi pe-o progetto
Neuvo sappello pe-o progetto de stramuo di depòxiti chimichi da Mortiou à Ponte Somalia into pòrto de San Pê d’Æña.
O ministëio de l’Ambiente o l’à revendicou a competensa in sciâ valutaçion de recheita ambientale, un fæto ch’o porrieiva allonghî ben ben i tempi da pratica.
«Paghemmo o presumî do Toti e do Bucci», attacca l’oppoxiçion.
«No l’é vea che dovemmo partî torna da-o comenso, chi ne mettià i bacchi inte reue ne respondià davanti a-a seu consciensa e a-i seu elettoî», o l’à commentou o scindico.
Ma gh’é un atro scheuggio da affrontâ: o Comitato tecnico regionale o l’à cacciou inderê o progetto pe de mancanse in ponto seguessa.
Oua a Superba, l’açienda ch’a s’à intestou a pratica, a dovià presentâ de integraçioin.
«No gh’é nisciun pai negativo e nisciuña bocciatua, se va avanti inta giusta mainea», o l’à respòsto o prescidente da Region.
E à propòxito de gren travaggi, a Procua de Zena a l’indaga in sciâ neuva diga do pòrto dòppo l’espòsto do passou procuou da Corte di conti Ermete Bogetti.
E ipòtexi de reato son de turbamento de cæga pubrica e abuso d’offiçio.
Scceuppo inte unna palaçiña à Soudan, graviscimi doî zoeni
Unna palaçiña a l’é vegnua zu à Soudan, inta provinsa d’Impëia, pe-o scceuppo de unna bomboa de gazzo.
O l’é avvegnuo inta mattinâ di 27 d’agosto.
De drento gh’ea trei zoeni franseixi vegnui à festezzâ un anniversäio.
Doî de loiatri, de 25 e 26 anni, son stæti portæ à l’uspiâ Villa Scassi de Zena in condiçioin pesantiscime: son in còmma farmacològico con de bruxeuie in sciô 90% do còrpo.
O terso, de 37 anni, figgio do propietäio do scito, o l’ea arrestou sotta o zetto: stæto tiou feua da-i pompê, oua o sta ciù ben e o l’é recoverou à Turin.
A Procua a l’à averto unn’investigaçion pe desastro corposo e lexoin coscì da attrovâ se gh’é di responsabili.
A cà donde gh’é stæto o scceuppo a dovià ëse cacciâ zu.
Un treno o l’investe un cantê: 5 operäi mòrti in Piemonte
Çinque operäi son stæti missi sotta e ammassæ da un treno in corsa à 160 chillòmetri à l’oa à Brandisso, in sciâ linia Milan-Turin, tanto che travaggiavan pe cangiâ de colisse inta neutte tra i 30 e i 31 d’agosto.
Gh’aivan da-i 22 a-i 52 anni, louavan tutti pe-a Sigifer de Verçelli e son mòrti in sciô momento pe-a violensa da bòtta.
Atri doî louanti se son sarvæ.
A Procua d’Ivrea a l’à averto unn’investigaçion pe desastro ferroviäio corposo e ammassamento corposo plurimo, da-a quæ vëgne za feua «de grave violaçioin de proçedue de seguessa».
Segondo e Ferrovie do Stato «i travaggi avieivan dovuo comensâ solo dòppo o passaggio do treno».
O prescidente da Repubrica Sergio Mattarella o l’é anæto into scito da tragedia e o l’à depòsto unna coroña de scioî: «Moî in sciô travaggio a l’é unn’offeisa a-i valoî da convivensa», o l’à dito.
O ministro di Traspòrti Matteo Salvini o l’à annonçiou unna commiscion interna pe capî cöse no l’agge fonçionou.
O segrettäio da Cgil Maurizio Landini o l’à deciarou un sciòpero de 4 oe: «Sta strage – o l’à commentou – a va fermâ de ficco».
Violense de gruppo, a Meloni à Caivano: «Chì o Stato o l’à fallio»
A prescidente do Conseggio Giorgia Meloni a l’é anæta à Caivano, vexin à Napoli, apreuvo a-o caxo de violense de gruppo in sce doe figgette de 10 e 12 anni.
À invitâla l’ea stæto o parreco, præ Maurizio Patriciello.
«Chì o Stato o l’à fallio, travaggemmo pe unna bonifica radicale a-a spedia – a l’à dito dòppo ch’a l’à incontrou –.
Semmo chì pe mettighe o moro e pe manifestâ da solidarietæ à de vittime che no an fæto ninte».
A Meloni a l’ea stæta menassâ avanti da vixita, ma no gh’é stæto de vee proteste a-o seu arrivo: quarchedun l’à avvoxâ, atri gh’an cioccou e moen e no l’é mancou quarche scigoo de contestaçion.
De menasse son stæte denonçiæ ascì da-a moæ de unna figgia ch’à l’à patio i abuxi.
O Mancini neuvo allenatô de l’Arabia Saudita pe 25 mioin à l’anno
E indiscreçioin son stæte confermæ: o Roberto Mancini, à doe settemañe da-e dimiscioin da-a naçionale italiaña formalizzæ a-i 13 d’agosto, o l’à firmou pe quella de l’Arabia Saudita.
O l’anià à guägnâ 25 mioin à l’anno, sensa contâ i atri benefiçi.
«Ò comensou à parlâ con loiatri a-a meitæ d’agosto e di mæ ascistenti no ô saivan – o l’à dito pe mette à taxei e critiche –.
Chì gh’é un progetto strategico pe fâ cresce o ballon co-i zoeni.
Gh’é tanto da louâ ma penso che porriemo fâghela».
O primmo obiettivo o saià conquistâ a coppa d’Asia.
Guæra in Ucraina, o Zelensky o l’arve a-a negoçiaçion in sciâ Crimea
O prescidente de l’Ucraina Volodymyr Zelensky o l’arve à unna soluçion «politica, ciufito che militare» in sciâ Crimea, region occupâ da-i rusci che i avversäi çercan de repiggiâ co-a controffensciva.
Intanto à Zaporizhzhia, atro territöio occupou, l’é comensou e eleçioin pe l’assemblea regionale e i conseggi de 16 çittæ.
«No anæ à votâ», l’appello arrivou da Kiev.
In Ruscia l’analixi do Dna o l’à confermou a mòrte do Prigozhin, o cappo da Wagner preçipitou con un airoplano ch’o l’anava à Mosca.
O morteuio o l’é stæto çelebrou in privou.
O Cremlin o l’à parlou de un poscibile «crimine programmou».
O Putin e o Kim Jong-un, cappo da Corea do Nòrd, an fæto un accòrdio pe fornî de arme à Mosca.
O Zelensky, pe contra, o domanda a-a coaliçion ch’a ô sostëgne atri çento caccia F-16.
Tenscioin in Ciña, o Xi Jinping o veu schivâse o G20
O prescidente cineise Xi Jinping o porrieiva mancâ a-a riunion do G20 in India: incangio de lê porrieiva parteçipâ o primmo ministro Li Qiang.
O ministëio de l’Estranxeo o no commenta, ma se pensa che a deçixon a segge conseggiâ da-e tenscioin politiche interne, sorviatutto quelle econòmiche.
Defæti l’agençia internaçionale Fitch a l’à taggiou e stimme in sciô Pil cineise do 2023 da-o 5,6% a-o 4,8%.
Ma à zugâ un ròllo saieiva ascì e relaçioin diffiçile con l’India pe-e bæghe in sciô confin de l’Himalaya, i ligammi co-a Ruscia (à propòxito, manco o Putin o saià presente) e a costion de Taiwan.
Neuva York a dixe basta a-e pixoin pe-i turisti
À Neuva York unna lezze in varsciua da-i 5 de settembre a proibisce de dâ à pixon di sciti pe di periodi sotta i 30 giorni, sarvo che i òspiti staggan delongo in cà e che se fassan dâ unn’autorizzaçion.
A-a reixe do provedimento gh’é a congestion do mercou inmobiliare inte unna çittæ donde l’é sempre ciù difiçile trovâ unna cà à un prexo ch’o se peu sostegnî.
A mesua a veu corpî chi appixoña a-i turisti: pe questo Airbnb, l’applicaçion ciù addeuviâ pe prenotâ de scistemaçioin pe-e vacanse, a l’à fæto recorso, ma o giudiçe o l’à cacciou inderê.
Açidente in sciô travaggio in pòrto, graviscimo un operäio de 67 anni
Un operäio de 67 anni o l’é arrestou sotta à un blòcco de ciumento tanto ch’o travaggiava into cantê da ferrovia drento a-o pòrto de Zena a-i 4 de settembre.
L’òmmo, ch’o se ciamma Pietro Greco, o l’é stæto portou inconsciente e intubbou a-o San Martin de Zena, dond’o l’é recoverou con un graviscimo trauma a-o cranio in prògnoxi reservâ.
I operäi ean apreuvo à mesciâ i blòcchi con un escavatô, un de quelli o s’é arrubattou e o l’à corpio o Greco in sciâ testa tanto ch’o retiava unna ræ.
A Procua a l’à averto unn’investigaçion pe lexoin corpose e o l’à indagou o responsabile da seguessa e l’òmmo ch’o manovrava o machinäio.
O scito de l’açidente o l’é stæto sexio pe capî areo a dinamica.
I scindicati an scrito à l’Autoritæ do pòrto pe ottegnî un accòrdio ch’o l’indiche proçedue, responsabilitæ e contròlli in sce tutti i cantê into pòrto.
Regazzificatô, monta a protesta into Savoneise
A l’é sempre ciù pesante l’äia into Ponente dòppo a deçixon de mette un regazzificatô in sce unna nave à 4 chillòmetri da-a riva de Saña e Voæ, con de neuve condute che passian da Cuggen, l’Artâ e Cairi.
Tra e tante iniçiative de protesta gh’é unna cadeña umaña in sciâ mæña da Saña à Berzezzi inandiâ pe-i 10 de settembre.
A petiçion contra o progetto a l’à passou e 5mia firme.
E into fronte do «no», za pin de scindichi e assoçiaçioin de categoria, gh’é ascì l’instituto comprenscivo de Cuggen con unna delibera approvâ à l’unanimitæ da-i professoî.
«Unna grave strumentalizzaçion di figgeu pe fâ da propaganda politica», a l’à commentou a Region ciammando l’intervento do ministro de l’Instruçion Valditara.
Pe-o prescidente Toti, ch’o l’é anche o commissäio nominou da-o Governo, o regazzificatô o l’é «strategico no solo pe-a Liguria ma pe l’Italia intrega, perché a crixi energetica a no l’é ancon finia.
Chi l’é conträio o fa de l’oppoxiçion politica ò o l’à de raxoin ideològiche».
De l’argomento s’é parlou anche inte un incontro à Zena co-o ministro de l’Ambiente Pichetto Fratin ch’o l’à previsto un anno pe portâ a-a fin a valutaçion de recheita ambientale.
Scceuppo à Soudan, mòrto un di zoeni franseixi
O l’é mòrto o Christophe Perez, un di zoeni franseixi interessæ da-o scceuppo de unna palaçiña à Soudan, inte l’entrotæra d’Impëia, a-i 27 d’agosto.
O l’ea stæto portou a-o Çentro de gren bruxeuie de l’uspiâ Villa Scassi de Zena, ma e seu condiçion ean parsciue despiæ da-o primmo momento.
O l’aiva 26 anni.
Un atro zoeno, o Louis Lesser de 25 anni, o va megio e o l’é stæto stramuou à Marseggia.
O terso, o Jonathan Fortunato, figgio do propietäio do scito, o l’é ancon recoverou à Turin.
Tutti trei ean lì pe festezzâ un anniversäio.
À caxonâ o scceuppo, ch’o l’à fæto deruâ unna parte da palaçiña, l’é stæto unna fuga de gazzo.
A Procua d’Impëia a l’indaga pe desastro corposo e lexoin.
O Governo o l’avaa o decreto Caivano, streita in sciâ criminalitæ tra i zoeni
Arresto in flagransa pe-a vendia de dröga in quantitæ picciñe, anche pe-i minoî.
Daspo fin a-i 14 anni.
Prexon pe chi no manda i figgi a-a scheua.
Potestæ levâ a-i genitoî se un zoeno o l’é ligou à un gruppo de mafia.
Contròllo obrigatöio in scî telefonin pe limitâ l’intrâ inti sciti de pornografia.
Son e mesue ciù importante contegnue into decreto approvou da-o governo Meloni dòppo e violense de gruppo à Caivano.
«Semmo i primmi à affrontâ un problema che i atri an sghindou, o Stato o ghe mette o moro perché i problemi se peuan destrigâ», a l’à commentou a prescidente do Conseggio in conferensa stampa.
Into provedimento gh’é ascì 30 mioin e un commissäio pe contrastâ a descheita soçiale de quello territöio.
«A represcion a no basta, ghe veu ascì da prevençion», dixe e oppoxiçioin.
Strage de Brandisso, o tecnico o l’ammette: «Loei comensæ sensa autorizzaçion»
«Se ve diggo treno cacciæve da quella parte».
A frase a l’é quella che se sente into video fæto da-o Kevin Laganà, uña de vittime da strage de Brandisso, donde un treno in corsa o l’à misso sotta e ammassou çinque operäi apreuvo à travaggiâ in scê colisse.
E à confermâ ch’a l’é anæta pròpio coscì, cianzendo davanti a-i magistrati, l’é stæto o Antonio Massa, a voxe do video, o tecnico de l’Rfi ch’o l’à dæto o permisso de comensâ i loei sciben che pe træ vòtte no gh’an lasciou l’autorizzaçion neçessäia.
Pe de ciù, da quello che vëgne feua da l’investigaçion da Procua d’Ivrea, quello de Brandisso o no saieiva l’unico caxo.
L’atro indagou o l’é o Andrea Girardin Gibin, o capposquaddra da Sigifer.
«Gh’ò a consciensa à pòsto – o l’à dito o Franco Sirianni, baccan da Sigifer –.
Pe noiatri a seguessa a l’é delongo stæta a primma cösa».
Ustica, dòppo 43 anni o Giuliano Amato o l’arve torna o caxo
O Giuliano Amato o l’arve torna o caxo da strage d’Ustica.
Inte unn’intervista à La Repubblica o passou prescidente do Conseggio o sostëgne che l’airoplano preçipitou a-i 27 de zugno do 1980 o l’é stæto abbattuo da un miscile franseise: «O l’ea un cian pe ammassâ o Gheddafi – o l’à dito o Amato – ma lê o l’é scampou perché avvertio da-o Craxi».
Respòsta da Pariggi: «A Fransa a l’à za fornio ògni elemento ma a l’é à dispoxiçion pe louâ con l’Italia s’a ô domandià».
Ma percöse parlâ pròpio oua?
«À 85 anni ò ciù pöco tempo davanti e sento che in sce Ustica gh’é quarcösa ancon da compî», o l’à dito o Amato.
Guæra in Ucraina, i Stati Unii mandan e muniçion à l’uranio pöveo
I Stati Unii mandian pe-a prima vòtta à l’Ucraina e muniçioin à l’uranio pöveo, fin à oua mandæ solo da Londra.
L’ambasciâ ruscia a l’à definio «desumaña» a deçixon de Washington.
Unna «notiçia bruttiscima» pe-o portavoxe do Cremlin, Dmitrij Peskov.
Intanto di tòcchi de un dron ruscio son cheiti in sciô territöio da Romania ch’a l’à parlou de unna «grave violaçion da sovranitæ de un Paise Nato», se fïse confermou donde ne vegnivan.
A fondaçion Nobel, apreuvo a-e proteste, a l’à retiou l’invito a-i ambascioei ruscio, iranian e bieloruscio pe-a çeimònia da premiaçion, con reçeive coscì l’approvaçion de Kiev.
Tempesta in Greçia: inondaçioin, mòrti e despersci
Unna fòrte tempesta a l’à corpio a Greçia da-i 5 de settembre.
Inte çerti pòsti l’é cheito squæxi mille millimetri d’ægua, quella ch’a dovieiva cazze inte un anno intrego.
A scituaçion ciù critica a Larissa, uña de ciù gren çittæ, donde o sciumme Pineios o l’é anæto de sorvia.
O primmo conto o l’é de 10 mòrti e 4 despersci, ma se pensa che çentanæa de persoñe seggian ancon imprexonæ inti paixi ciù piccin donde no se peu arrivâ pe caxon di allagamenti e de frañe.
I abitanti son stæti portæ via con de barche e di elicòtteri, 270 solo inte urtime oe.
«Faiemo tutto quello che serve – o l’à deciarou o primmo ministro Kyriakos Mitsotakis –.
Mettiemo à mezo anche tutte e risòrse europee che gh’é, primma de tutto pe-e famigge».
Clima, l’Ue: «A stæ do 2023 a ciù cada mai registrâ in sciâ Tæra»
A stæ passâ a l’é stæta a ciù cada mai registrâ a livello globale, segondo o serviçio meteorologico de l’Union Europea Copernicus.
À zugno, luggio e agosto do 2023 a temperatua media in sciâ Tæra a l’é stæta de 16,77 graddi, saieiva à dî 0,66 graddi sorvia a media.
In particolâ o meise d’agosto o l’é stæto o ciù cado de tutti i atri meixi, levou o luggio do 2022.
Se stimma che a temperatua a segge stæta de un graddo e mezo ciù erta da media pre-industriale tra o 1850 e o 1900.
L’allarme o l’à da fâ co-o mâ ascì: ògni giorno da-i 31 de luggio a-i 31 d’agosto passæ e temperatue in çimma de l’ægua an passou l’urtimo record do marso do 2016.
A media do meise a l’é stæta de 20,98 graddi, con unn’anomalia de 0,55 graddi.
Saña contra o regazzificatô, o Toti contestou: «Poie sensa fondamento»
Tenscion ancon erta à Saña e in Rivea donde s’allarga a protesta contra o progetto pe mette un regazzificatô à l’amâ.
Inta 16mia an parteçipou a-a cadeña umaña in sciâ mæña da Saña à Spötorno a-i 10 de settembre.
L’Union di industriali a l’à domandou de çerne un scito ciù lontan pe-a nave Golar Tundra e a l’à parlou de «ponti critichi» pe l’interferensa co-e atre attivitæ econòmiche, mascime pe-i aberghi.
«No stemmo à insciâ de poie sensa fondamento», a respòsta do Giovanni Toti ch’o l’é stæto contestou con de offeise e di scigoi à Saña da un çentanâ de persoñe a-o crio de «defendemmo o nòstro mâ».
«No son mi à autorizzâlo, gh’é unna proçedua ambientale e de seguessa ch’a tia drento 53 enti – o l’à dito torna o prescidente da Region e commissäio de governo –.
Chi va avanti à dî o conträio ô fa co-a maiçia de unna politica ch’a veu bloccâ sto Paise».
Intanto o scindico Marco Russo con unna nòtta o l’à domandou a-o Toti de fermâse e de sospende i termini da pratica.
Ponte Morandi, a Region e o Commun veuan i danni
L’é comensou torna à Zena o proçesso pe-o deruo do ponte Morandi.
Tra chi se constituio parte çivile gh’é ascì a Region Liguria, representâ da-o viçedirettô generale da prescidensa Iacopo Avegno, ch’o l’à parlou de un «grave danno à l’imagine» e do «danno morale che tutti i liguri an patio».
A Liguria, contesta l’ente, a l’é stæta perçepia comme «unna region in roiña, imposcibile da arrivâghe, donde l’ea fiña arreisegou anâ in vacansa» e pe questo a veu unna refæta.
Mæxima poxiçion quella do Commun de Zena.
Intanto a Maria Lucia Conti, unna passâ dirigente do ministëio di Trasporti, a l’à dito che un òrgano tecnico o poeiva prescrive unna limitaçion de traffego in sciô ponte dæto che a relaçion a remarcava a condiçion no guæi boña di cavi di stralli.
O Santori o confronta o pesto co-a caneva, polemiche in Liguria
Polemiche in Liguria pe-e poule do Mattia Santori, o fondatô do movimento de Sardeñe e ancheu conseggê in Commun à Bològna pe-o Pd, ch’o l’à portou in sala unn’arbanella de pesto e uña de cannabidiölo, a sostansa chimica presente inta caneva, pe protestâ contra o decreto do governo Meloni ch’o â clascifica comme unna dröga.
«Tutti doî – o l’à dito o Santori – contëgnan di reiseghi pe-a sanitæ».
Prexempio o pesto, o l’à azzonto, «o peu contegnî de fregogge de fruta co-a sguscia, che pe-i allergichi a peu ëse mortale».
E tutti doî, o l’é anæto avanti, «peuan fâ ben: o pesto perché o fa parte de unna dieta equilibrâ e a caneva pe-i seu effetti analgexichi, antinsciammatöi e antiepilettichi».
«Mangiæ ciù pesto e fæve ciù pöche canne», o l’à commentou o Toti.
A Lega a l’à annonçiou ch’a ciammià i danni d’imagine, Fratelli d’Italia o l’à domandou a-o Pd de piggiâ e distanse.
Migranti, Lampedusa into ravaxo.
I atri Paixi særan e pòrte
Gran ravaxo à Lampedusa, donde l’é desbarcou çentanæa de migranti inte pöchi giorni, fin à 7mia quelli stivæ inte l’hotspot de l’isoa.
Tantiscime persoñe in fia pe lasciâ o meu, proteste e tenscioin co-a poliçia ch’a l’à giaminou pe çercâ de contegnîle.
O Commun o l’à deciarou o stato d’emergensa.
«Chì a l’é a fin do mondo, no s’arriësce à portâ via a rumenta», l’allarme do parreco.
Pöcassæ 2.500 migranti son stæti stramuæ, ma i arrivi no s’afferman.
O Governo o ciamma l’aggiutto de l’Union Europea pe trovâ unna soluçion, appello scompartio da-e Naçioin Unie ascì.
Intanto però a Fransa e l’Austria annonçian di rinfòrsi a-i confin con l’Italia pe contrastâ e intræ grandestiñe e a Germania a særa o reçevimento con sospende o mecaniximo de solidarietæ.
Mòrti in sciô travaggio, çinque vittime inte un giorno
Çinque mòrti in sciô travaggio in Italia inte ciù pöco che 24 oe a-i 14 de settembre.
À Arzano, vexin à Napoli, un operäio de 44 anni o l’é preçipitou pe 10 metri tanto ch’o montava di pannelli fotovoltaichi.
À Bològna un operäio stradale de 52 anni ch’o l’ea apreuvo à louâ in sciâ pista de l’airopòrto Marconi o l’é stæto sciaccou da un mezzo da seu dita.
Torna à Napoli, un operäio de 66 anni de l’Asia, l’açienda da rumenta, o l’é stæto investio da un camio inte un depòxito.
À Salerno un marittimo de 29 anni o l’é stæto misso sotta da un camio into garaxe de unna nave, o seu collega o l’é arrestou gravemente ferio.
In sciâ fin, in provinsa de Treviso, un enòlogo de 47 anni o l’é cheito inte unna giusterna de vin apreuvo à un patî caxonou da-e esalaçioin de gazzo.
E solo un giorno avanti atri trei operäi ean mòrti inte unna fabrica de povie da scceuppo à Casalbordino, in provinsa de Chieti.
I dæti de l’Inail astimman trei mòrti a-o giorno inte tutto o Paise pe di açidenti in sciô travaggio.
Covid, un studio o descreuve o ligammo co-i geni de Neanderthal
Saieiva dovuo a-i geni de l’òmmo de Neanderthal a ciù erta diffuxon do Covid inta valle Seriaña, into Bergamasco, un di sciti ch’an registrou ciù vittime inta segonda ondâ.
À descrovîlo o l’é un studio de l’instituto Mario Negri pubricou in sciâ revista iScience.
Segondo i esperti, unna vòtta sti geni protezeivan da-e infeçioin, oua incangio n’espoñan à unna moutia ciù pesante pe caxon de unna respòsta inmunitäia tròppo fòrte.
A-o studio l’à parteçipou squæxi 10mila abitanti de Bergamo e provinsa ch’an impio un questionäio in sciâ seu stöia clinica e de famiggia.
Quelli che s’aivan piggiou o Covid in forma grave l’ea ciù bon ch’avessan di pænti de primmo graddo mòrti pe-o mæximo virus, un dæto ch’o conferma o ròllo da genetica inte l’evoluçion da moutia.
Inondaçioin in Libia e tæramòtto in Maròcco: miggiæa de vittime
A-o manco 11mia persoñe son mòrte inte unna devastante inondaçion ch’a l’à corpio a çittæ de Derna, in Libia, segondo l’urtimo conto da Mezaluña Rossa.
Atre 10mia son ancon desperse.
Segondo l’Unicef son 300mia i figgeu corpii da-a catastrofe e à fâ poia l’é ascì o reisego che se beive de l’ægua atteuscegâ.
Dexeñe de miggiæa i abitanti scorrii d’in cà.
Delongo in Africa son squæxi 3mila e vittime caxonæ da-o fortiscimo tæramòtto in Maròcco, i ferii son doe vòtte tanto.
O scrollon de 7 graddi Richter o l’à corpio unna zöna à 70 chilòmetri da Marrakesh e o l’à destruto di paixi intreghi.
In scî monti de l’Atlante, pe trovâ de gente ancon vive tanto che a tæra a va avanti à tremoâ, se scava fiña co-e moen nue, za che i soccorsci no riëscian à arrivâ.
O Kim Jong-Un o vixita o Putin in Ruscia: «Mosca a guägnià a guæra»
O Kim Jong-Un, o cappo mascimo da Corea do Nòrd, o l’é anæto in Ruscia co-o seu treno blindou pe fâ vixita a-o prescidente Vladimir Putin.
I doî se son incontræ pe doe oe into cosmòdromo de Vostočnyj, un scito donde se monta insemme di lansatoî addeuviæ in guæra.
«L’eròico exerçito ruscio – o l’à dito o Kim – o l’ottegnià unna gran vittöia in Ucraina, unna lòtta sacra pe punî a streuppa do mâ».
O Putin o l’à annonçiou che Mosca a daià unna man à Pyongyang pe produe di satelliti, o l’à parlou de poscibile conlaboraçioin in campo militare tra-i doî Paixi e o l’à açettou l’invito à vixitâ a Corea do Nòrd, ascì ch’o no l’à dito quande o gh’anià.
A Bce a tia sciù torna i tasci: 4,5%, mai coscì erti da quande gh’é l’euro
Ennexima montâ di tasci d’interesse da parte da Banca çentrale europea: ancon un quarto de ponto in azzonta pe arrivâ a-o 4,5%, a varsciua ciù erta da quande gh’é l’euro.
«I tasci oua son à un livello ch’o l’assegua o fin», commenta a Bce.
L’inflaçion a chiña ma, segondo i economisti, a l’arrestià ancon tròppo erta pe tròppo tempo.
Corpa sorviatutto di prexi de l’energia che d’agosto son torna montæ.
Gh’é de bon che, pe-a primma vòtta da dexe meixi in sà, o Conseggio direttivo o dixe che porriëscimo ëse arrivæ a-o mascimo di tasci.
Unna politica ch’a se tia adòsso e critiche de ciù governi, compreiso quello italian, tanto che a Germania a l’é za in reçescioin e l’Olanda a l’é in sciâ mæxima stradda.
Emergensa migranti, arrivi e polemiche à Zena.
A Liguria a l’ospitià un Cpr
L’emergensa migranti a tia dentro a Liguria ascì.
A Prefettua de Zena a l’à allestio un çentro de primmo reçevimento con de­ tende à Otri, into vegio cantê Còstagua, donde l’é stæto assegnou unna çinquanteña de persoñe ascistie da-a Croxe Gianca.
À Rieu un campo pe-i minoî no accompagnæ o l’é stæto misso sciù con di container.
O scindico Marco Bucci o l’à respòsto a-e polemiche: «Son di appartamenti piccin, se ghe sta i operäi peuan stâghe anche loiatri».
O prescidente da Region Giovanni Toti o l’à averto a-a poscibilitæ de mette un çentro pe-i rimpatri in Liguria: «Emmo za dæto a disponibilitæ – o l’à dito –.
Che ciaschedun fasse o seu sensa polemiche».
E coscì o ministro Piantedosi o l’à annonçiou l’instituçion de un Cpr à Ventemiggia, comm’o l’aiva domandou o scindico Flavio Di Muro.
Intanto, pròpio a-o confin co-a Liguria, a Fransa a l’à mobilitou di mezzi particolæ pe no fâ intrâ di migranti.
A Meloni a-o Salon Nautico de Zena, accòrdio pe 265 mioin de fondi europëi
A prescidente do Conseggio Giorgia Meloni a l’à vixitou o Salon Nautico de Zena, averto da-i 21 a-i 26 de settembre pe-a prima vòtta inti neuvi canæ do Waterfront de Levante.
L’ea da 37 anni che un primmo ministro italian o no l’ea presente à l’evento comme instituçion.
A Meloni a l’é arrivâ into dòppodisnâ di 22 de settembre e, dòppo un gio a-a spedia tra e banchiñe, a l’à firmou un accòrdio co-a Region pe l’addeuvio de 265 mioin de fondi europëi.
«O l’é o primmo exempio de unna neuva saxon da capaçitæ ch’avià l’Italia de spende – a l’à dito a prescidente –.
Voemo contâ a-o mondo che semmo i ciù bravi».
Squæxi 30 mioin servian pe-o scormatô do Besagno, di atri dinæ saian destinæ a-a requalificaçion de case popolare e à unna venteña de stradde provinsale.
Tunnel sotta o pòrto, à novembre comensa i travaggi.
Tempi ciù longhi pe-a Gronda
Comensià à novembre o primmo lòtto di travaggi pe-o tunnel sotta o pòrto de Zena, con l’intençion d’arrivâ a-a fin à zugno do 2029.
Son i tempi previsti da-a soçietæ Autostrade, vegnui feua da un incontro in prefettua co-o ministro de Infrastruttue Matteo Salvini.
Va avanti anche o cammin da Gronda: a-a meitæ do 2024 saià compio l’aggiornamento do progetto ch’o dovià passâ a-o ministëio pe l’urtima firma, da lì à no guæi se porrià partî co-i loei ciù importanti che duian pe dex’anni.
Pe tutti doî i travaggi s’é za inandiou e attivitæ preliminare.
«Inderê no se torna – o l’à commentou o Salvini –.
Da tutte e parte gh’é di comitati do ­no, chì a Zena o scì o l’é dovuo».
Pe-o tunnel da Fontañaboña se conferma a partensa di cantê inta primmaveia do 2024.
Pe-i loei inte gallerie in sciâ ræ ligure ghe saià ancon ben ben da patî: a-a giornâ d’ancheu solo 36% di chilòmetri interessæ son stæti missi in seguessa.
Migranti, a streita do Governo.
O Mattarella: «E regole de Dublin son preistöia».
Neuvi çentri pe-o rimpatrio donde i migranti se porrian trattegnî pe 18 meixi.
O Governo italian o responde coscì à l’ondâ d’arrivi à Lampedusa donde a prescidente da Commiscion Europea von der Leyen, ciammâ da-a Meloni, a l’à presentou un cian con dexe ponti tra-i quæ ascì miscioin navale e corridoî umanitäi: «Saiemo noiatri a deçidde chi intra in Euröpa e no i traffeganti», a l’à dito.
In scî Cpr s’açende a polemica co-i prescidenti de Regioin che î conscideran comme de prexoin.
O prescidente da Repubrica Sergio Mattarella à Siracusa o l’avverte: «E regole do trattou de Dublin son preistöia, o l’ea un atro mondo sensa unna migraçion de massa, serve de soluçioin coraggiose».
Intanto da-a Germania arriva di neuvi finançiamenti de çentanæa de miggiæa d’euro pe-e Ong pe-o sarvamento di migranti in mâ e l’ascistensa à tæra.
Neuvo còdiçe da stradda, retio da patente pe chi deuvia o telefonin
O Conseggio di ministri o l’à approvou o neuvo còdiçe da stradda ch’o comensià da chì à pöco o seu cammin in Parlamento.
Costià ben ben ciù cao addeuviâ o telefonin a-o volante: fin à 1.697 euro de bolletta, doî meixi sensa patente e taggio de 10 ponti za a-a primma violaçion.
Nisciuña tolleransa pe chi guidda imbriægo ò drogou: saià proibio beive di alcòlichi apreuvo à de condanne pe di reati particolæ con l’òbrigo d’installâ un alcolock, un appægio ch’o l’impedisce a-o motô d’açendise se o tascio alcolemico o l’é ciù che zero.
A-i patentæ de fresco niente machine de gròssa potensa pe 3 anni.
In scî monopattini elettrichi besorià aveighe o casco, a targa e l’asseguaçion.
Pe-i autovelox arriva unna definiçion ciù streita in scê speçifiche tecniche e in sciô poxiçionamento.
O fa mostra d’ësise ammassou ma o scappa in Greçia: trovou dòppo dex’anni
«Ciao moæ, ciao poæ, l’é arrivou o momento de fâla finia.
Çerchiò d’avansâve a-o manco o dô do morteuio».
L’ea i 7 de luggio do 2013 quande o Adamo, poæ de doe figge e stæto sposou co-a Raffaella, o sparisce da Imola.
Tutto o fa pensâ ch’o se segge ammassou, ma a dònna a no se rende e a se mette à çercâlo.
Da lì à pöchi giorni, a-i 16 de luggio, a machina do Adamo a vëgne trovâ à Ancoña e se descreuve ch’o l’à piggiou un barco pe Patrasso, in Greçia.
Pâ poscibile ch’o se segge cacciou in mâ.
Do 2015 a Procua de Bològna a l’archivia o caxo.
E dòppo sett’anni, into mezo de pratiche pe-o divòrçio, o corpo de scena: l’òmmo o l’é vivo e o l’à domandou d’inscrivise à l’anagrafe di italien rescidenti à l’estranxeo.
À trovâlo gh’à pensou a trasmiscion Chi l’ha visto? ch’o l’à trovou vivo e in boña sanitæ.
«Pe mi o no l’é uman, o no l’é un òmmo, o no l’é un poæ», e poule amae da moæ de seu figge.
Ucraina e Ruscia insemme à l’Onu, o Zelensky o ciamma ciù aggiutti a-i Stati Unii
O prescidente ucraino Volodymyr Zelensky e o ministro ruscio Sergej Lavrov inta mæxima sala à Neuva York pe parteçipâ a-a sescion particolâ de Naçioin Unie dedicâ a-a guæra.
«A presensa da Ruscia a l’é inlegitima e o poei de veto in man à l’aggressô o l’é quello ch’o l’à misso l’Onu inte sta scituaçion de blòcco», o l’à dito o Zelensky.
O segretäio generale Guterres o l’à domandou de fermâ i attacchi in sciâ popolaçion.
Dapeu o Zelensky o l’à parlou a-i senatoî americhen: «Sensa aggiutti perdiemo a guæra».
Ma i repubrichen l’an ziou: «Gh’emmo da pensâ a-i nòstri problemi».
O departimento di Stato american o l’à annonçiou un neuvo pacchetto d’arme à l’Ucraina pe 325 mioin de dòllari.
Nagorno-Karabakh sensa paxe, neuva operaçion militare de l’Azerbaigian
Torna guæra into Nagorno-Karabakh, region conteisa tra l’Armenia e l’Azerbaigian donde a passâ repubrica sovietica a l’à inandiou unna neuva operaçion militare.
Dòppo 24 oe l’é arrivou o fermæ o feugo, ma se parla za de 200 mòrti, tra-i quæ unna dexeña de çivili e 5 figgeu, e 400 ferii.
A region, donde i ciù tanti son i armen, a l’é sotta o contròllo di azeri comme stabilio do 2020, ma a zöna de Stepanokret a l’é parte de l’enclave separatista de l’Artsakh, unna repubrica proclamâ da lê e no reconosciua da-a communitæ internaçionale.
L’Armenia a l’à denonçiou a-e Naçioin Unie che l’Azerbaigian o l’é apreuvo à fâ da «nettixe etnica» e un «crimine contra l’umanitæ».
Gran Bretagna e Fransa, co-o Carlo III torna amighe dòppo a Brexit
O re d’Inghiltæra Carlo III co-a Camilla son anæti in vixita pe trei giorni à Pariggi con l’intençion de çelebrâ a neuva amixiçia co-a Fransa dòppo e tenscioin ligæ a-a Brexit.
O prescidente Macron co-a première dame Brigitte son defilæ co-i regnanti in scî Champs-Elysées.
O Carlo, parlando davanti a-o Senato franseise, o s’é impegnou à fâ tutto o poscibile pe «rinforsâ o rappòrto neçessäio tra a Gran Bretagna e a Fransa».
E o l’à azzonto, in franseise: «O Regno Unio o saià de longo un di amixi ciù vexin a-a Fransa e insemme o nòstro potençiale o no gh’à de limiti».
Salon Nautico de Zena, cresce i vixitatoî insemme a-i numei do settô
O Salon Nautico de Zena o l’à serrou con 118mia vixitatoî e passa, squæxi 14% in ciù che l’anno passou.
Son i numei dæti a-a fin de l’ediçion 63, a primma co-i neuvi canæ do Waterfront, ch’a l’à visto a presensa da prescidente do Conseggio Giorgia Meloni e ben sette ministri do seu governo.
L’anno che vëgne l’appontamento o saià da-i 19 a-i 24 de settembre.
O settô da nautica in Italia o se conferma o primmo a-o mondo pe-a varsciua de esportaçioin, 3 miliardi e mezo, co-e vendie che crescian do 20% in sciô 2022 e arrivan à 7,33 miliardi.
L’intençion a l’é quella de vegnî i megio de tutti anche pe-o salon, sciben che a mancansa d’infrastruttue pe arrivâ a-a spedia in çittæ a l’é sentia delongo comme un problema.
In ponto viabilitæ o scindico Marco Bucci o l’à dæto un giudiçio poxitivo in sciâ gestion do traffego a-a Foxe e o l’à confermou che inte l’avvegnî corso Marconi o l’avià solo che unn’andania.
Regazzificatô, a protesta a scceuppa à Zena.
Rattella Toti-Calenda
A l’é desbarcâ à Zena a protesta contra o regazzificatô à 3 chilòmetri da-a riva de Saña.
A-i 25 de settembre çentanæa de persoñe an manifestou davanti a-o conseggio regionale e dapeu in ciassa De Ferræ a-o crio de «defendemmo o nòstro mâ».
Intanto l’assemblea a l’à refuou unna resoluçion da minoransa ch’a l’impegnava o prescidente Toti e a zonta à esprimmise contra o progetto e à domandâ a-o Governo a sospenscion do cammin pe l’autorizzaçion.
Incangio l’é stæto approvou un ordine do giorno da maggioransa ch’o parla in genere de «travaggi d’accompagnamento pe infrastruttue e progetti de valorizzaçion do territöio savoneise».
O cappogruppo da Lega Stefano Mai o l’à retiou o seu papê ch’o speçificava a-o manco un miliardo d’euro pe-e compensaçioin.
Inti giorni apreuvo s’é averto o scontro tra-o Calenda e o Toti.
«Perché se veu levâ o regazzificatô da Piombino – se domanda o cappo de Azione –?
A veitæ a l’é che a Meloni a veu sostegnî o seu scindico e o Toti o veu o terso incarrego».
«O l’é lê ch’o cangia d’idea pe aggiuttâ doî conseggê – a respòsta do prescidente –.
A Liguria a l’é o scimbolo do seu fallimento».
Portofin, o scindico Viacava indagou pe contrafaçion
O scindico de Portofin, o Matteo Viacava, o l’é indagou da-a Procua de Zena pe contrafaçion apreuvo ch’o l’à misso in vendia inta seu buttega da tabaccante de borse de marche ciù avvoxæ ma fäse.
Tutto o l’é partio da un articolo do Fatto Quotidiano pubricou inti giorni passæ.
A Guardia di finansa a s’é presentâ inta buttega e a l’à trovou 90 pessi ch’ean de imitaçioin.
O Viacava, ch’o l’é o representante legale do stanco e o titolare da liçensa da-o 2005, o s’ea defeiso con parlâ de un attacco politico pe-a deçixon d’intitolâ unna stradda a-o Silvio Berlusconi.
Pe-o momento o l’é l’unico indagou ma l’investigaçion a porrieiva spandise ascì a-i gestoî da buttega e fiña a-i cantonê che parchezzavan e machine pròpio davanti a-e veddriñe.
Migranti, governo ciù duo co-i minoî.
Tenscion co-a Germania in scê Ong
Contròlli sanitäi ciù spedii pe açertâ l’etæ di migranti che se dixan minoî, ciù façile cacciâ feua chi à un permisso de soggiorno de longo periodo «pe raxoin grave d’ordine pubrico e seguessa do Stato».
Son e novitæ prinçipæ contegnue into neuvo decreto avou da-o governo Meloni.
Intanto se tarda à trovâ unn’inteisa à livello europeo: dòppo a firma do cançellê todesco Olaf Scholz, a l’é stæta l’Italia ch’a l’à domandou ciù tempo pe mesuâ o neuvo compromisso.
Pròpio co-a Germania s’é registrou de tenscioin: apreuvo a-a notiçia di finançiamenti de Berlin a-e Ong, da Palaçio Chigi l’é strasuou da «sorpreisa» pe-e sette nave con bandea todesca che navegavan into Mediterraneo quande s’ea ancon apreuvo à negoçiâ in sciô patto.
«Cöse gh’é derê?
Quarchedun veu impedî un accòrdio?
A l’é unna cösa ch’a no fonçioña», o l’à dito o ministro de l’Estranxeo Antonio Tajani.
Strage in famiggia à Lusciandria: o l’ammassâ o figgio, a moggê e a seuxoa
Un òmmo de 67 anni, o Martino Benzi, o l’à ammassou a moggê, o figgio e a seuxoa avanti de levâse a vitta.
A strage in famiggia a s’é consummâ à Lusciandria a-i 27 de settembre.
O primmo allarme o l’é partio into giardin de un retio pe-i ançien donde a Carla Schiffo, de 78 anni, a l’é stæta attrovâ mòrta insemme a-o Benzi.
Inta stacca l’òmmo o l’aiva un biggetto: «Anæ à cà, ghe troviei doî cadavei».
E lì, dòppo cacciou zu a pòrta, i investigatoî an trovou a Monica Berta de 55 anni e o Matteo Benzi de 17.
Tutti ammassæ à cotellæ.
Î aivan çercæ da tutte e parte: o zoeno o no l’ea anæto a-a scheua e a dònna, ch’a no travaggiava da tempo perché mouta, a l’ea sparia.
«Son arroinou, no gh’é ciù scampo», l’urtimo messaggio lasciou scrito da-o Benzi.
Ancon da capî però e raxoin ch’an portou à un gesto mai tanto feo.
L’òmmo o tegniva un blog donde o definiva seu figgio «l’orgheuggio da mæ vitta».
Mafia, mòrto o Matteo Messina Denaro: pe lê nisciun morteuio
O Matteo Messina Denaro, l’urtimo boss­­­­ da mafia stragista arrestou a-i 16 de zenâ dòppo 30 anni da arrescoso, o l’é mòrto a-i 25 de settembre inte l’uspiâ de l’Aquila.
O l’aiva 61 anni e da longo tempo o pativa de un cancao a-o cölon.
Da trei giorni o l’ea in cöma sensa sciortia.
O l’ea stæto condannou pe-e strage de Capaci e via D’Amelio, pe-i massacri do ‘93 e pe l’assascinio do figgioame Giuseppe Di Matteo.
Niscun morteuio, in sciô cadaveo l’é stæto commandou l’autopscia, comme l’é da prasci pe-i prexonê.
«O se â veddià co-o Segnô e a seu consciensa», o l’à dito o Michele Pennisi, arçivesco emerito de Monreale.
Dapeu o l’é stæto portou a-o çemetëio de Castelvetrano donde l’aspëtava i seu pænti, tra i quæ un ch’o l’à desconosciuo: «O l’aiva da vive de ciù stando in prexon».
Spari in scê gente à Rotterdam, træ vittime
Træ persoñe son mòrte inta çittæ olandeise de Rotterdam apreuvo che un òmmo de 32 anni vestio da militare o l’à sparou in sce unna casa e un uspiâ.
E vittime son unna dònna de 39 anni co-a figgia de 14 e unn’atra dònna de 46 anni.
A poliçia a l’é intrâ inte l’uspiâ tanto che o personale piggiou da un gran resato o portava feua i paçienti in scê carreghe e i lettin.
O zoeno, ch’o l’à çercou de dâ feugo à tutti doî i pòsti, o l’é stæto arrestou da lì à no guæi.
Ancon da capî e raxoin do gesto.
«No poemo dî ninte, semmo apreuvo à investigâ – o l’à dito o procuou a-i giornalisti –.
L’òmmo o l’ea un studente inte l’uspiâ e o l’ea za conosciuo pe unna condanna pe de açioin gramme in scê bestie».
Ucraina, mistëio in sciâ mòrte de l’armiraggio ruscio Sokolov
Segondo de fonte ucraine o commandante da flòtta ruscia do Mâ Neigro, o Viktor Sokolov, o l’é stæto ammassou in Crimea insemme à unna trenteña d’offiçiæ inte un attacco avvegnuo a settemaña passâ.
Ma inte un video misso in gio da l’agençia ruscia Ria Novosti o Sokolov o se vedde inte unna riunion con di atri militari.
E inte un segondo video mandou da Mosca l’armiraggio o l’é anæto fiña in diretta.
Kiev a l’à dito ch’a faià e verifiche do caxo.
Intanto o prescidente Vladimir Putin o l’à annonçiou che l’autoritæ atòmica Rosatom a l’é apreuvo à construe de neuve arme avansæ «pe mantegnî un equilibrio strategico into mondo».
Intanto a Polònia a l’à dito ch’a mandià à Kiev solo de arme vege: «Quelle moderne servan à noiatri», o l’à ascciaio o prescidente Duda.
Cangio stòrico in Fransa, o Macron o veu dâ ciù autonomia a-a Còrsega
O prescidente franseise Emmanuel Macron o l’à dito d’ëse d’accòrdio à reconosce l’autonomia a-a Còrsega inte un articolo da Constituçion.
L’annonçio o l’é arrivou into mezo de unna vixita in sce l’isoa, ch’a l’appartëgne a-a Fransa da-o 1769.
O Macron o l’à parlou de un «progetto de lezze organico» ch’o no dovià ëse «ni contra o stato ni sensa o stato».
A Còrsega, segondo o prescidente, «a l’à beseugno de ciù libertæ pe sciortî d’inte unna scituaçion d’imcomprenscion e rouxia» co-o continente.
Co-o neuvo statuto, tra l’atro, o Macron o se prega che «a lengua còrsa a se pòsse mostrâ megio e ch’a segge a-o çentro da vitta pubrica».
Inti urtimi anni i independentisti an indandiou de gròsse proteste contra o governo franseise, accaxonou de no avei avvardou o militante Yvan Colonna, ammassou in prexon.
Migranti inti container à Rieu, ascado pe-a zonta Bucci: indaga a Procua
«Un gròsso sappello».
Coscì o scindico Marco Bucci o l’à definio o caxo scciuppou à Zena in sciô çentro pe-i migranti minoî ospitæ inti container à Rieu.
Dòppo e polemiche de settemañe passæ, da-i giornali l’é vegnuo feua che o parchezzo piggiou à pixon da-a Misecoop o l’ea da Valentina Militerno, unna conlaboratoa de l’assessoa a-i Serviçi soçiali Lorenza Rosso e moggê de l’imprenditô Carlo De Romedis.
A propietäia do scito a l’à dæto e dimiscioin e l’assessoa a l’à deciarou ch’a no saiva niente di accòrdi fæti tra i privæ.
A Procua de Zena a l’à averto unn’investigaçion sensa indagæ e manco ipòtexi de reato.
Ma intanto a costion a l’é tòsto arrivâ à Palaçio Tursci.
«Quello terren o no saià addeuviou pe nisciuña attivitæ de l’amministraçion – o l’à dito o Bucci in conseggio –.
Con l’avvocatua emmo açertou che no gh’é de problemi legali, ma un poscibile conflitto d’interesse scì.
Oua beseugna trovâ unna soluçion».
L’oppoxiçion a l’à ciammou à gran voxe e dimiscioin de l’assessoa Rosso, ma o Bucci o l’à torna respòsto: «O scindico e a zonta son unna cösa sola, se no gh’é de confiansa me ne vaggo, gh’ò za pronto a lettia de dimiscioin».
Tæramòtto in Provinsa à Saña, s’indaga in scî concorsci
Scrollon inta Provinsa de Saña.
A direttoa generale Giulia Colangelo e o responsabile de l’offiçio legale Maurizio Novaro son finii indagæ, a primma pe mâtrattamenti e açioin de persecuçion, tutti doî pe avei aggiuttou di candidæ inti concorsci pe-a seleçion do personale.
L’investigaçion a l’é partia che l’é un anno da-a denonçia pe stalking presentâ da unna dependente che a Colangelo a l’avieiva mandou à fâ a speisa e di atri dafæ de carattere personale.
De de lì i fanæ da Procua avieivan misso in luxe anche de inregolaritæ pe fâ intrâ in Provinsa a figgia de un politico ligure.
À fâ de prescioin saieiva stæto o scindico d’Arbisseua de d’ato, o Maurizio Garbarini, lê ascì indagou, pe-o quæ a mæxima Colangelo a louava comme segrettäia generale.
Saieivan sette e persoñe tiæ drento inte l’insemme.
«Son corpio à livello personale, ma o mæ dovei o l’é d’avvardâ l’interesse de l’Ente e anâ avanti con l’attivitæ amministrativa», o l’à commentou o prescidente da Provinsa Pierangelo Olivieri.
Migranti, à Ventemiggia ninte Cpr ma scceuppa o caxo politico
O çentro pe-i rimpatri di migranti o se faià in Liguria ma o no saià à Ventemiggia.
O l’à annonçiou o ministro de l’Interno Matteo Piantedosi ch’o l’à vixitou o Ponente a-i 2 d’ottobre.
Inta çittæ de confin se mettià sciù un çentro de «resciöo» into vegio Ferrotel, ma o Cpr o l’é unna struttua ciù «delicâ», o l’à dito o ministro.
E ipòtexi in sciâ töa, segondo e indiscreçioin de stampa, son e caserme desmisse de Dian Castello, Vallecreusa e Arbenga.
Ma i scindichi e i esponenti de l’oppoxiçion no son d’accòrdio e parlan de unna «soluçion indegna».
Intanto à Ventemiggia gh’é do remescio pe-e poule do conseggê Roberto Parodi in sciô Cpr: «Vorrieiva vedde se fïsan d’accòrdio – o l’à dito con referensa a-i atri Commun –.
L’é comme se te mettessan sotta o barcon a rumenta de Vallecreusa».
Un paragon, quello tra i migranti e a rumenta, ch’o l’à fæto scciuppâ a boriaña.
Mestre, un autobo o preçipita da un ponte: 21 mòrti
Strage à Mestre, vexin à Veneçia, donde un autobo ch’o portava unna quaranteña de turisti o l’é anæto zu da un ponte pe 10 metri e o l’à piggiou feugo.
A tragedia a s’é consummâ inta seiaña di 3 d’ottobre, in sciâ bertella pe l’A4.
I mòrti son 21, tutti foresti levou l’autista.
Atre 15 persoñe son stæte recoveræ inti uspiæ, 10 son gravi.
O mezzo o ne vegniva da Veroña e o l’ea stæto noezzou da un campezzo de Marghera.
A Procua de Veneçia a l’à averto unn’investigaçion pe ammassammento stradale plurimo, pe-o momento sensa indagæ.
Gh’é doe ipòtexi in sciâ dinamica: unna maneuvra arreisegâ insemme a-e condiçioin do guard-rail ch’o no l’avieiva tegnuo ò ascì un patî de l’autista ch’o no l’é ciù arriëscio à controllâ a vettua.
L’autopscia a porrieiva fâ do ciæo.
Nisciun contatto con di atri mezzi avanti de cazze into veuo.
Tra e vittime gh’é un figgin de un anno, unna figgetta de 12 e unna dònna in luña d’amê: o maio o s’é sarvou.
Migranti, scontro Governo-magistratua in sciâ giudiçe de Catania
A l’é vegnua l’enneximo scontro tra o Governo e a magistratua l’emergensa migranti in Italia.
À açende a miccia l’é stæto unna sentensa da giudiçe Iolanda Apostolico do tribunâ de Catania ch’a no l’à convalidou o trattegnimento de trei tunexin consciderando l’urtimo decreto in contrasto co-a normativa europea.
A prescidente do Conseggio Giorgia Meloni a l’à dito d’ësighe arrestâ de natta e a l’à definio «da no credde» e motivaçioin, o Governo o l’à annonçiou ch’o faià recorso, l’Anm a l’à defeiso a collega.
A giudiçe a l’à parlou de «costion giuridica, ch’a no vëgne personale».
Ma un video pubricou da-o ministro Salvini o mostra l’Apostolico inte unna manifestaçion do 2018 contra a poliçia pe domandâ de fâ desbarcâ i migranti da-a nave Diciotti.
Lê a l’à respòsto: «Ea lì pe avansâ che ghe fïse di atri scontri».
A Lega a ne domanda a radiaçion, l’Anm a dixe ch’a veddià «se e comme intervegnî», ma a manifesta da preoccupaçion pe-o ­­«screening in scî giudiçi» e a sostëgne che a poxiçion tersa a se mesue co-i provedimenti.
Campi Flegrei, torna a poia: inte 3 meixi o cian d’evacuaçion
Ancon da poia in Campania pe-o neuvo sciammo de tæramòtti inta zöna di Campi Flegrei.
Un scrollon fòrte, do quarto graddo Richter, o l’é stæto sentio à Napoli inta seiaña di 2 d’ottobre.
O governo o l’à approvou un decreto ch’o prevedde un cian d’evacuaçion da tiâ zu da chì a trei meixi e unn’analixi do reisego di sciti con de construçioin.
Ghe saià ascì di neuvi fondi pe-a proteçion çivile, 52 mioin e passa, ascì che a Region Campania a no l’à vosciuo parteçipâ: «Speremmo ch’a cange d’idea inte settemañe che vëgnan», o l’à dito o ministro Nello Musumeci.
Intanto l’é comensou e preuve d’evacuaçion inti uspiæ e gh’é de quelli Commun, comme Pozzuoli, ch’an za inandiou e verifiche in scî edifiçi de propietæ.
Ruscia, o Putin o l’annonçia: «O neuvo miscile nucleare o fonçioña»
O prescidente ruscio Vladimir Putin o l’à affermou che Mosca a l’à conduto con bon exito l’urtima preuva do miscile nucleare Burevestnik.
Segondo i rusci, l’arma a l’avieiva unna portâ teòrica fin à 20mia chilòmetri e a porrieiva xoâ à 50-100 metri d’ertixe sensa fâse vedde da-i radar, donca o se porrieiva addeuviâ pe corpî i Stati Unii ascì.
Intanto o prescidente american Joe Biden o l’à domandou a-o Congresso ciù dinæ pe l’Ucraina apreuvo che o Pentagono o l’à avvertio che i fondi son a-e cannie.
In ponto guæra, 50 persoñe e passa son mòrte inte un attacco ruscio in sce Kupiansk e à Karkhiv un miscile o l’à corpio un palaçio: tra e vittime un figgeu de 10 anni trovou sensa vitta insemme à seu madonnâ.
Murcia, inçendio inte doe discoteche: 13 mòrti e ferii
Inçendio catastròfico à l’arba do 1° d’ottobre inte doe discoteche de Murcia, çittæ spagnòlla de 400mia abitanti abbinellâ con Zena.
O feugo, o fumme e i derui de struttue an caxonou 13 mòrti e dexeñe de ferii.
Atre 5 persoñe ch’ean desperse son stæte attrovæ vive e in boña sanitæ.
I pompê son arriëscii à asmortâ e sciamme dòppo de oe de travaggio.
Segondo e primme ipòtexi l’inçendio o l’é stæto descadenou da un curtoçircuito, ma di video scompartii in scî social network mostran de gente con di furgai piccin açeixi tanto che ballan.
Da quello ch’o l’à fæto savei o Commun, i locali Teatre e Fonda Milagros no gh’aivan de liçensa e no poeivan manco arvî: do 2022 aivan reçevuo l’ordine de serrâ pe de violaçioin de nòrme de seguessa.
O Premio Nobel pe-a paxe à l’attivista iraniaña Narges Mohammadi
A Narges Mohammadi, attivista iraniaña pe-i driti de dònne, in prexon da-o 2016, a l’à reçevuo o Premio Nobel pe-a paxe.
«A seu lòtta coraggiosa a l’à comportou di enormi costi personali», o l’à affermou o comitato pe-o Nobel.
A Mohammadi a l’é stæta arrestâ 13 vòtte e condannâ 5 vòtte pe un totale de 31 anni de prexon e 154 frustæ.
«Un momento stòrico pe-a lòtta pe-a libertæ in Iran», o commento da famiggia.
O Nobel pe-a meixiña o l’é anæto à l’ongareise Katalin Karikó e l’american Drew Weissman pe avei inandiou i studdi ch’an portou a-e vacciñe à Rna messaggê contra o Covid.
O premio pe-a letteratua o l’é stæto assegnou a-o norvegeise Jon Fosse pe-i seu travaggi de tiatro e «pròsa innovativa».
Lê o s’é dito «mäveggiou, ma no guæi».
Festin à luxe rosse à Zena, sponta o nomme do viçeprescidente Piana.
Lê: «Mai stæto lì»
Festin con dröga e prostitute pe ingraçiâse i personaggi ciù importanti da çittæ.
L’é quello che l’é vegnuo feua da unn’investigaçion da Procua de Zena pe detençion e vendia de cocaiña e façilitaçion da prostituçion ch’a l’à portou à l’arresto de l’architetto Alessandro Cristilli e de l’abergatô Christian Rosolani.
Inte l’ordinansa se leze ascì o nomme do viçeprescidente da Region Liguria Alessandro Piana, che inte unn’interçettaçion o l’é mensunou da-o Cristilli comme invitou à unna seiaña a-o 1° de marso do 2022 insemme a-o Pietro Biglia di Saronno, scrivan ben ben conosciuo à Zena e passou prescidente da Filse.
«No son mai stæto à un festin, mai anæto con de prostitute e no ò mai piggiou de dröghe.
Quella seia ea à cà mæ à travaggiâ», o l’à deciarou inte unna conferensa stampa o Piana, ch’o no l’é indagou ma o l’à domandou d’ëse sentio da-a Procua.
O caxo o l’é finio de botto in conseggio regionale donde tutti an manifestou da solidarietæ a-o viçeprescidente levou o Ferruccio Sansa, ch’o n’aiva ciammou e dimiscioin con un scrito in sce Facebook donde se parlava de «bunga bunga».
Da lì à pöco un atro caxo giudiçiäio o l’é scciuppou pròpio in sciô Sansa: seu moggê, l’avvocata Valeria Valerio, a l’é indagâ insemme con un fratte pe concorso in çirconvençion d’inabile e gh’é stæto sexio o conto in banca in commun co-o maio.
«Me fio da magistratua – o l’à commentou o conseggê –.
A costion a tocca o lou de mæ moggê e a no l’à da fâ co-o mæ ròllo instituçionale».
A Lega però a no l’à mancou de besiggiâlo: «Se ti fïsci coerente con cöse ti dixi ti te doviësci dimette».
Migranti, i scindichi do Gorfo de Dian scrivan a-o Piantedosi: «No a-o Cpr»
«No a-o Cpr pe-i migranti à Dian Castello, unna bomba pronta à scciuppâ».
L’é quello che pensa i sette scindichi do Gorfo de Dian, inta provinsa d’Impëia, ch’an mandou unna lettia a-o ministro de l’Interno Matteo Piantedosi pe oppoñise a-a realizzaçion do çentro inta vegia caserma Camandone.
«A struttua – se leze into papê – a l’é inte un scito de prexo, à pöca distansa da de importante struttue de reçevimento e de commerçio».
L’anscëtæ a l’é ligâ sorviatutto à l’economia turistica: «O danno – scrive i scindichi – o porrieiva ëse stramesuou in termini de produto interno regionale».
Segondo o Cristiano Za Garibaldi, primmo çittæn de Dian, «s’é apreuvo à zugâ co-o feugo, sta chì a l’é unn’ipòtexi da matti».
O Piantedosi, inta prefettua d’Impëia, o l’aiva taggiou feua l’idea de mette o Cpr à Ventemiggia, ascì che o scindico Flavio Di Muro o saieiva stæto d’accòrdio.
In Liguria mai coscì cado à ottobre inti urtimi vint’anni
I primmi dexe giorni d’ottobre do 2023 son stæti i ciù cadi in Liguria di urtimi vint’anni.
À dîlo son i dæti de l’Arpal: a temperatua media da giornâ a l’é stæta de 19,2 graddi, a ciù erta de tutto o periodo, à peto de unna media climatològica de 15,7 graddi.
O record avanti o l’é stæto marcou do 2009 e do 2004 con unna temperatua media de 17,4 graddi.
Allargando a vista se peu dî ascì che inte l’erco ch’o va da-o 1° de zugno a-i 30 de settembre s’é registrou unna media de 21,7 graddi, pe unna stissa ciù bassa che i 21,8 do 2003.
L’anomalia in relaçion a-i vint’anni a l’é de 1,2 graddi, un segnâ importante segondo i esperti.
St’anno chì à Zena, con 37,9 graddi a-i 21 d’agosto, s’é toccou a temperatua ciù erta in çittæ fin da-o 1833.
Oua però cangia tutto: da-a meitæ do meise arriva unna perturbaçion ch’a pòrta do tempo grammo e de l’äia ciù fresca.
In sciâ fin, un assazzo d’ötunno.
O gazzo o l’é torna à reisego, a Meloni a xeua in Africa
Torna l’allarme pe l’energia in Italia dòppo scciuppou a guæra in Isræle.
A prescidente do Conseggio Giorgia Meloni a l’é anæta in vixita in Mozambico e Congo insemme à l’amministratô delegou de l’Eni Claudio Descalzi.
A crixi partia da l’Ucraina a l’é ancon viva e i avvegnimenti into Levante de Mezo porrieivan pezoâ a scituaçion, visto che l’Algeria, co-a quæ l’Italia a l’à firmou di accòrdi pe-a fornitua de gazzo, a l’é da-a parte de Hamas.
Coscì o governo o çerca d’arvî di neuvi canæ.
Za inte sti giorni o prexo do gazzo in sciô mercou d’Amsterdam o l’é montou do 15%, arrivando à 53 euro a-o megawattoa, e anche l’Agençia internaçionale de l’energia a l’à avvertio da poscibile farta de gasòlio in Euröpa pe l’inverno che vëgne.
O Cnel o bòccia o saläio minimo: «Megio a contrattaçion collettiva»
O Conseggio naçionale de l’economia e do travaggio o l’à affondou o saläio minimo.
Into papê approvou à maggioransa – conträie Cgil, Uil e Usb – se sostëgne che sta mesua a no daieiva recatto ni a-o problema do travaggio pöveo ni a-a prattica do dumping di contræti, e se propoñe incangio de pontâ in sciâ contrattaçion collettiva.
«Ciufito beseugna programmâ e mette in deuvia, inte un cian d’açion de ciù anni, di interventi organichi – a l’à dito a Meloni –.
A l’é a stradda che o Governo o veu piggiâ ciù a-a spedia che se peu, tegnindo in mascimo conto e indicaçioin e i conseggi», anche quelli ch’arrivian da l’oppoxiçion.
Unna tariffa minima de retribuçion inti settoî ciù critichi a l’ea stæta propòsta da çinque esperti, ma a l’é stæta refuâ.
Pe-o prescidente do Movimento 5 Stelle Giuseppe Conte s’é compio «o delitto perfetto».
O segrettäio da Cgil Maurizio Landini o sponcia torna pe-o saläio minimo inte unna lezze in sciâ representansa: «No se peu ëse pagæ 5 ò 6 euro à l’oa, son de paghe da famme», o l’à attaccou.
Zoeno de 23 anni o s’ammassa in sce TikTok, l’ombra do cyber-bulliximo
Un zoeno de 23 anni de Bològna o s’é ammassou tanto ch’o l’ea in diretta in sce TikTok, o social network donde ghe stava apreuvo 300mila persoñe. Inquisitor Ghost o l’ea o seu nommiagio, comme un di personaggi do videozeugo Call of Duty.
Segondo çerte testimonianse o zoeno o saieiva stæto vittima de cyber-bulliximo: o l’avieiva conosciuo in sciâ Ræ unna figgia ch’a s’ea dita grande sciben ch’a l’aiva 17 anni, dapeu lê a l’avieiva spantegou in gio i messaggi tra de loiatri pe fâlo accaxonâ de pedofilia.
«A giöxia de ste persoñe cattie a l’à ammassou mæ figgio», o l’à scrito seu poæ parlando de unna «stöia fäsa» ch’o l’avieiva portou à moî pe «protezise» da-a vergheugna.
A Procua a l’à averto unn’investigaçion sensa indagæ e sensa ipòtexi de reato.
In sciô caxo ghe travaggia i carabinê.
Hamas o l’attacca Isræle, scceuppa unn’atra guæra: i mòrti son za miggiæa
Isræle o l’é in guæra.
A-i 7 d’ottobre Hamas o l’à comensou un attacco da-a Striscia de Gazza con un deruo de furgai e de incurscioin da tæra e da-o mâ.
«L’inandiavimo da doî anni», o l’à dito un di cappi de l’organizzaçion palestineise.
Corpio anche Tel Aviv e Gerusalemme.
I mòrti e i ferii son za de miggiæa da tutte doe e parte.
O primmo ministro Benjamin Netanyahu, sciben che accaxonou pe-o fallimento di serviçi de seguessa, o l’à reçevuo l’incarrego pe formâ un governo d’unitæ naçionale: «A saià unna guæra longa e dua – o l’à annonçiou – ma mettiemo sotta Hamas comme l’Isis».
Dexeñe d’ostaggi son prexonê di miliçien islamisti.
Isræle o l’à destaccou tutte e fornitue d’energia, ægua e mangiâ a-i palestineixi into territöio de Gazza.
Di figgeu piccin son stæti ammassæ inti kibbutz: inte quello de Kfar Aza i sordatti isrælien an contou d’aveine trovou 40 sensa vitta, çerti co-a testa taggiâ.
Gh’é di zoeni bruxæ vivi e intreghe famigge destrute à sangue freido.
Intanto l’exerçito d’Isræle o l’à commandou l’evacuaçion de tutti i çivili da Gazza, un mion e passa de persoñe, in previxon de unn’offensciva totale contra Hamas.
L’Onu a l’à domandou de tornâ inderê pe no avei de «conseguense umanitäie devastante».
Inte tutto o mondo cresce l’attençion in scî poscibili obiettivi di terroristi.
«Hamas o l’é o mâ sccetto», o l’à dito o prescidente american Joe Biden parlando a-e communitæ ebraiche e confermando l’arrembo à Isræle.
A Ruscia, incangio, a s’é dita «mäveggiâ» pe l’attacco.
Ucraina, o Zelensky: «Me candido torna solo se va avanti a guæra»
O Volodymyr Zelensky, o prescidente de l’Ucraina, o l’é pronto à candidâse torna a-e eleçion ma solo se a guæra a l’anià avanti.
Coscì o l’à dito inte unn’intervista à unna televixon da Romania: «Se a guæra a va avanti scì, se a guæra a finisce no. No pòsso scappâ into mezo da guæra», o l’à affermou.
Intanto o Zelensky o l’à fæto unna vixita à sorpreisa into quartê generale da Nato à Bruxelles, reçevuo da-o segrettäio Jens Stoltenberg.
«Oua l’é importante che no ne lasciæ da soli», o l’à dito con domandâ di aggiutti pe un scistema de defeisa d’äia «pe scorrî i rusci da-o nòstro territöio».
«Noiatri semmo da arente à l’Ucraina, a l’é importante pe tutta a Nato – o l’à respòsto o Stoltenberg –.
A vòstra battaggia a l’é a nòstra ascì, v’aggiuttiemo pe fin che saià neçessäio».
Desinformaçion e terroriximo, a Commiscion europea a l’indaga in sce X
A Commiscion europea a l’à averto unn’investigaçion in sce X, coscì se ghe dixe a-o social network che unna vòtta o l’ea Twitter, pe di contegnui de desinformaçion, terroriximo, violensa e instigaçion à l’agrua vegnui feua dòppo l’attacco de Hamas contra Isræle.
L’annonçio l’à dæto o commissäio pe-o Mercou interno, o Thierry Breton, apreuvo à unna lettia de reciammo mandâ a-o Elon Musk.
Visto cha l’é uña de ciattaforme boñe à influensâ o mercou, «X a l’é tegnua à stâ apreuvo à tutte e dispoxiçioin do Digital Services Act – remarca a Commiscion europea – compreiso a valutaçion e mitigaçion di reiseghi ligæ a-a diffuxon de contegnui inlegali, desinformaçion, violensa de genere e quæsesegge effetto negativo in sce l’exerçiçio di driti fondamentali, di driti di figgeu, da seguessa pubrica e do benstâ da mente».
Caxo festin, o Piana sentio in procua.
O Ferrando: «Gh’ea mi ascì, ma ninte sesso ò dröga»
Neuvi avansamenti de l’investigaçion da Procua de Zena in scî festin con prostitute e dröga ch’a l’à portou à l’arresto de l’architetto Alessandro Cristilli e de l’imprenditô Christian Rosolani.
A-i 19 d’ottobre l’é stæto sentio da-o cappo da Procua Nicola Piacente o viçeprescidente da Region Alessandro Piana, ch’o l’aiva domandou de parlâ co-i magistrati, sciben ch’o no l’é indagou, dòppo sciortio o seu nomme da l’ordinansa de custòdia preventiva.
O verbale de l’incontro o l’é stæto misso sotta segretto, coscì comme l’interrogatöio da Jessica Nikolic, uña de prostitute presente à quelle seiañe, za arrestâ into passou pe estorscion: lê ascì a l’aiva vosciuo fâse sentî.
Inte unna memöia o scrivan Pietro Biglia di Saronno o l’à ammisso d’ëse stæto da-o Cristilli ma solo pe unna çeña de travaggio e o l’à denegou che ghe fïse o Piana.
Mæximo pe-o Mauro Ferrando, avvocato e prescidente do Pòrto Antigo: «Ea lì ma nisciun m’à offerto ni da dröga ni de prestaçioin sessuale», o l’à deciarou inte unna nòtta.
O progetto do Skymetro: sëi staçioin e dogge colisse, pronto do 2027
O Commun de Zena o l’à presentou o progetto do Skymetro, o prolongamento da metropolitaña in sorvelevâ da Brignoe à Moassaña.
I travaggi, o l’à annonçiou l’assessô Matteo Campora, comensian à mazzo do 2024 e saian finii da lì à trei anni.
Sëi staçioin, 11 menuti pe percorrî tutto o cammin, frequensa mascima de 6 menuti graçie a-e colisse dogge in sce tutta a linea, 398 mioin za finançiæ da-o Governo i numei prinçipæ do progetto.
I pilloin no saian pösæ into Besagno ma in sciâ stradda.
In sciâ covertua ghe saià di pannelli solari che fornian a-o manco a meitæ de l’energia che ghe vorrià.
Fin à Marasci o Skymetro o passià in sciâ riva drita, dapeu o corrià in sciâ manciña fin à Moassaña.
L’intençion de Tursci a l’é quella de trovâ atri 200 mioin pe arrivâ fin à Prou con doe staçioin in de ciù e 5 menuti de viægio in azzonta.
Fäsa mega descoverta à l’uspiâ de Bordighea
A louava comme mega a-o ponto de primmo intervento de l’uspiâ de Bordighea, ma a no l’ea inscrita à l’ordine.
Pe sta raxon unna dònna de 56 anni de Turin, a Enrica Massone, a l’é indagâ da-a Procua d’Impëia pe exerçiçio abuxivo da profescion, fäso e sfrouxo.
A Massone a l’ea stæta assonta da-a soçietæ Igea de Romma ch’a fornisce do personale sanitäio à l’Asl, comm’a l’à ascciaio l’açienda inte unna nòtta.
A fäsa mega, ch’a l’aiva za de condanne pe sfrouxo e çirconvençion d’inabile, a l’aiva consegnou unn’autoçertificaçion donde a diva d’ëse inscrita à l’ordine, ma in veitæ a no l’aiva nisciun titolo, manco quello universcitäio.
Quand’a l’é stæta descoverta a l’aiva za fæto tre turni.
O Governo o l’avaa a maneuvra, 28 miliardi e testo bloccou
O Conseggio di ministri o l’à avou a maneuvra finançiäia pe-o 2024, un testo da 28 miliardi (4 solo che pe-a reforma de l’Irpef) ch’o no saià de bon cangiâ, visto che a maggioransa a s’é impegnâ à no presentâ di emendamenti.
Unna maneuvra «seria e realistica ch’a conçentra e risòrse in sce gren prioritæ», a l’à dito a prescidente Giorgia Meloni.
Renovou pe un anno o taggio do conio fiscale ch’o varrià pöcassæ 100 euro a-o meise pe 14 mioin d’italien.
Sette miliardi van pe-o reneuvo di contræti da pubrica amministraçion, di quæ 2 pe-a sanitæ.
Pe-a revalutaçion de penscioin apreuvo à l’inflaçion gh’é 14 miliardi, ma saià ciù diffiçile anâghe primma.
A-e moæ con doî figgi e passa i contributi î paghià o Stato e da-o segondo figgio in avanti o nio o saià de badda.
Pe ascurtî e liste d’atteisa da sanitæ se porrià accattâ ciù prestaçioin da-i privæ.
E i foresti no communitäi dovian pagâ 2mia euro à l’anno pe inscrivise a-o serviçio sanitäio naçionale.
Contra a maneuvra a Cgil a l’é pronta à ciammâ o sciòpero generale.
A Meloni a l’annonçia: «Co-o Giambruno a l’é finia»
«A mæ relaçion co-o Andrea Giambruno, duâ squæxi pe dex’anni, a finisce chì».
Coscì, con un scrito in scî social network, a prescidente do Conseggio Giorgia Meloni a l’à annonçiou a fin da seu stöia co-o giornalista da Mediaset.
«E nòstre stradde s’en spartie da pe coscì», a scrive a premier, ma a notiçia a l’arriva giusto dòppo e neuve registraçioin feua d’onda pubricæ da Striscia la notizia donde o Giambruno o fa de propòste ardie à de colleghe e o parla d’incontri à trei ò quattro, dapeu però o l’azzonze: «Cös’aviò dito?
Se rie, se burla».
A Meloni, into seu messaggio, a ô ringraçia «pe-i anni belliscimi passæ insemme» e «pe aveime regallou a cösa ciù importante da mæ vitta, nòstra figgia Ginevra».
E in sciâ fin a se leva o dente contra «tutti quelli ch’an sperou de frustâme con corpîme in cà»: che saccian «che a pria a l’arresta pria e a stissa a l’é solo ch’ægua».
Caxo scommisse e Fabrizio Corona, zugoei de ballon inta boriaña
O caxo de scommisse o l’invexenda o mondo do ballon italian tra l’investigaçion da Procua de Turin e e revelaçioin do Fabrizio Corona, sciortio d’in prexon e tòsto ospitou da ciù programmi televixivi.
O primmo tiou drento o l’ea stæto o Nicolò Fagioli da Juventus ch’o l’à za accordou co-a procua da Figc 7 meixi de fermo da-o ballon e un programma de cua.
I zugoei da Naçionale Sandro Tonali e Nicolò Zaniolo an dovuo lasciâ o retio apreuvo ch’an reçevuo un avviso de garançia e un atto de perquixiçion: o Tonali, che ancheu o zeuga into Newcastle, o l’à ammisso ch’o pontava in sce Milan e Brescia.
Ma o Corona o l’à fæto di atri nommi: o Nicola Zalewski e o Stephan El Shaarawy da Romma, o Federico Gatti da Juve e o Nicolò Casale da Laçio.
A Procua de Turin a l’à smentio: «Nisciuña evidensa».
E, tanto ch’arriva e primme quæle contra o Corona, a seu suppòsta vivagna a s’é presentâ a-o Cerbero Podcast pe dî ch’a l’aiva «parlou à stramesci» e che l’ea tutto inventou.
Guæra Hamas-Isræle, strage à Gazza: o mistëio de l’attacco à l’uspiâ
Strage de çivili à l’uspiâ de Gazza, bombezzou inta seiaña di 17 d’ottobre: segondo i palestineixi i mòrti saieivan 500 e passa con çentanæa de ferii.
Isræle e Hamas s’accaxoñan un con l’atro pe-a responsabilitæ de l’attacco ch’o l’à fæto orrô à tutto o mondo.
Pe-i Stati Unii a corpa a l’é de Hamas «ma no stæ à fâ i nòstri mæximi erroî», o l’à avvertio o prescidente american Joe Biden in vixita à Tel Aviv.
A battaggia però a se mescia verso a striscia de Gazza: «Hamas comme i nazisti, scombattei comme di lioin», o l’à dito o prescidente isrælian Netanyahu a-i seu sordatti.
Hamas o l’à misso in gio o primmo video de un ostaggio, unna figgia isræliaña de 21 anni con naçionalitæ ascì franseise ch’a conta: «Tornava d’inte unna festa, m’an portou à Gazza.
Ve ne prego, fæme sciortî de chì».
Graçie à unn’inteisa tra Isræle, Egitto e Stati Unii se porrià arvî o passo de Rafah pe fâ arrivâ di aggiutti a-a popolaçion palestineise.
Attentato à Bruxelles, mòrti doî svedeixi: l’Euröpa a l’à torna poia
Torna o terrô into cheu de l’Euröpa.
Inta seiaña di 16 d’ottobre doî svedeixi son stæti ammassæ into çentro de Bruxelles da un òmmo ch’o l’à criou «Allah akbar» e o l’à tiou con un kalashnikov da unna möto in corsa.
E vittime ean lì pe ammiâ unna partia de ballon co-o Belgio, sospeisa e dapeu sbiffâ pe raxoin de seguessa.
Inte un video l’attentatô – Lassoued Abdeslam o seu veo nomme – o deciarava d’appartegnî a-o Stato islamico e da lì à pöco l’agençia de propaganda de l’Isis a l’à revendicou l’attacco.
L’òmmo o l’é stæto ferio à mòrte inte un scontro co-a poliçia: partio da-a Tunexia, desbarcou à Lampedusa do 2011, o l’ea stæto torna in Italia dex’anni ciù tardi.
Mascimo livello d’allerta pe-o terroriximo inte tutta l’Euröpa, 11 Paixi (tra i quæ l’Italia) an sospeiso Schengen e an misso torna i contròlli a-e frontee.
X à pagamento, o Musk o fa pe da bon: se parte inte doî Paixi
Novitæ into mondo di social media.
O propietäio de X Elon Musk, dòppo aveighe levou o nomme Twitter, o veu rendilo à pagamento pe tutti.
Se comensa con unna preuva pe-i inscriti de Neuva Zelanda e Filippiñe, un abbonamento de squæxi un dòllaro à l’anno pe poei deuviâ ascì de fonçioin de base, comme pubricâ di messaggi.
L’idea a saieiva quella de contrastâ o spam e l’attivitæ di bot, i profî fäsci che carregan di contegnui in automatico.
L’é di meixi che o Musk o l’annonçia sto cangiamento che segondo l’opinion di analisti o dovieiva servî à recheugge un pö de dinæ, visto che a ciattaforma, accattâ pe 44 miliardi d’euro, a no l’é guæi saña.
De atre voxe afferman che o social o porrieiva sciortî da-a disponibilitæ pe l’Union Europea perché o miliardäio o no saieiva contento de regole in scî serviçi digitali.
Tempo grammo in Liguria, into Levante i sciummi fan torna poia
Settemaña de tempo grammo in sce Zena e o Levante da Liguria, pe fortuña sensa guæi de danni.
A-i 24 d’ottobre a-a seia s’é visciuo di momenti de poia à Recco e Rapallo donde i riæ son stæti in scî pissi d’anâ de sorva apreuvo a-o deruo ch’o l’à portou ciù che 100 millimetri d’ægua inte unn’oa tra o Tigullio e o Gorfo Pareiso.
Allagamenti e frañe inte tutta a zöna.
L’autostradda A12, vegnua unna pisciña, a l’é stæta serrâ tra Recco e Rapallo.
Differenti sciummi an passou o livello de guardia: o Besagno a-a Preisa, l’Entella, a Væa e l’Aito.
Inta nottoaña tra-i 26 e i 27 d’ottobre neuva allerta into Spezzin, donde l’é tornou o peson de l’alluvion à 12 anni da-o desastro.
Vento fòrte à 100 km/h e passa, dexeñe d’erboi cheiti in scê stradde, quarche allagamento in çittæ ma sensa de gròsse conseguense.
Dapeu o spettacolo di mouxi ascì con doe persoñe ferie à Zena: pe fortuña no son grave.
Oua s’aspeta un neuvo pezoamento.
À Zena l’assemblea di scindichi italien, tutti contra i taggi
Zena capitale di commun italien pe trei giorni con l’assemblea naçionale de l’Anci averta a-i 24 d’ottobre da-o prescidente da Repubrica Sergio Mattarella a-o padiggion Jean Nouvel into cantê do Waterfront.
De de chì s’é levou o crio di scindichi contra i neuvi taggi a-i enti locali previsti da-o Governo, 600 mioin pe çinque anni: «Sensa dinæ no poemo garantî i serviçi».
I primmi çittæn inscistan pe poei fâ o terso mandato, ancheu proibio da-a lezze.
Son stæti 14 i ministri intervegnui à l’assemblea, 7mia tra scindichi, amministratoî e òspiti.
Presente o commissäio europeo Gentiloni, a Meloni a l’à mandou un messaggio in video.
Inte l’occaxon o scindico de Zena Marco Bucci o l’à proposto de dâ un neuvo nomme à l’inno d’Italia: «L’à scrito doî zeneixi, o Mameli e o Novaro: dimmoghe A Zeneise comme à l’inno franseise se ghe dixe A Marseggeise».
Unn’idea che in çittæ a no l’é piaxua à tutti.
O særa à ciave i genitoî inta stançia, òmmo arrestou à Zena
Un òmmo de 49 anni o l’é stæto arrestou à Zena perché o l’aiva serrou inta stançia i seu genitoî.
I doî ançien, d‘83 e 80 anni, no an posciuo fâ atro che ciammâ aggiutto cacciando zu da-o barcon un biggetto appontou à un oegê con scrito: «Semmo serræ in cà, ciammæ quarchedun e vegnî con unna machina sotta o barcon».
I fæti son avvegnui inte un appartamento de San Fruttoso into dòppodisnâ di 24 d’ottobre.
Un ch’o passava de lì o l’à visto o messaggio e o l’à avvertio a poliçia.
Da quello che s’é capio, l’òmmo o l’aiva rattellou co-i seu pe de raxoæle, loiatri s’ean trovæ poia e coscì s’ean refollæ inta camia, ma o figgio o l’à serrou co-a ciave e o î à lasciæ lì pe de oe, sensa mangiâ, sensa telefono e fiña sensa luxe.
In sciâ fin i doî ançien no an vosciuo denonçiâlo, ma gh’an pensou i poliçiòtti che l’an ligou pe sequestro de persoña.
A maneuvra in Parlamento, a Meloni: «Nisciun problema co-a maggioransa»
Oe determinante pe-a maneuvra finançiäia ch’a comensa o seu cammin in Parlamento.
Tra e ipòtexi vegnue feua inti urtimi giorni gh’ea quella de un prelevamento forsou in scî conti correnti pe chi à di poffi co-o fisco, ma a nòrma a l’é stæta taggiâ feua da-a mæxima prescidente Giorgia Meloni: «No se ne parla», a l’avieiva dito a-i seu.
Tra i ponti ciù diffiçili pe unn’inteisa tra e fòrse de maggioransa, stante e prescioin da Lega, gh’é e penscioin: dovieiva bastâ 62 anni d’ançianitæ e 41 de contributi, ma pe reçeive l’assegno besorrià aspëtâ da-i 6 a-i 9 meixi.
E dovieiva scentâ l’antiçipo a-o 2024 pe l’adattamento a-a speransa de vitta quæ se segge l’etæ.
Fratelli d’Italia a fa sprescia pe tiâ sciù e tasce in scê pixoin turistiche, Forza Italia a ponta i pê.
Ma a premier a l’assegua torna: «No gh’é nisciun problema tra mi, o Salvini e o Tajani».
In Italia 2 mioin de pövei, o 63% de famigge o fadiga à arrivâ a-a fin do meise
In Italia a-o manco o 63% de famiggie o giamiña à arrivâ a-a fin do meise e ciù che 2 mioin son in povertæ assolua.
I dæti son quelli de l’Eurostat e de l’Istat e fotògrafan unna scituaçion in pezoamento.
I pövei son l‘8,3% de tutta a popolaçion, l’anno passou ean 7,7%, 165mia famigge in ciù.
A misëia a l’é caxonâ sorviatutto da-o montâ de l’inflaçion.
Drammatico o numeo di minoî in povertæ: 1 mion e 270mia, o 13,4% contra o 12,6% de l’anno passou.
Tra chi no l’é pöveo segondo i limiti de convençion, tanti fadigan o mæximo, ben ben de ciù che a media europea ch’a s’afferma à 45,5%.
O dæto italian o l’é o ciù pezo tra i gren Paixi e o passa avanti à Germania, Fransa, Polònia, Spagna e Pòrtogallo.
Meghi sançionæ pe «tròppo travaggio», intervëgne o Mattarella
Sançionæ pe avei travaggiou tròppo.
O l’é capitou à trei primäi do Policlinico de Bari, destinatäi do provedimento de l’Inspettorato do travaggio ch’o gh’à contestou a violaçion de norme in scê pöse di meghi e di infermê inte l’emergensa Covid.
Un caxo ch’o l’à fæto ben ben do sciato: à tiâlo sciù l’é stæto o primäio do pronto soccorso Vito Procacci, ch’o l’à scrito una lettia a-o prescidente da Repubrica Sergio Mattarella.
Intanto o prescidente da Federaçion naçionale di Ordini di meghi, o Filippo Anelli, o l’à contattou a ministra Elvira Calderone.
A sançion a l’é stæta primma sospeisa da l’Inspettorato, e dapeu scassâ apreuvo à l’intervento do Mattarella.
Oua l’Ordine di meghi o domanda a-o Governo un cian straordenäio d’assonçioin.
Isræle o l’incomensa l’attacco de tæra à Gazza, scontro co-o segrettäio de l’Onu
Isræle o l’à comensou un pesante attacco definio «mai visto primma» inta Striscia de Gazza con cari armæ e cannonæ insemme a-i bombardamenti da l’äia.
A-i 25 d’ottobre o prescidente Netanyahu o l’aiva confermou l’invaxon de tæra, tegnindola pe-a sola mainea de levâ da mezo Hamas e liberâ i ostaggi.
Intanto l’é scciuppou o caxo mediatico in scê poule do segrettäio generale de l’Onu António Guterres davanti a-o Conseggio de seguessa: «L’é importante reconosce che i attacchi de Hamas no son arrivæ da-o ninte.
O pòpolo palestineise o l’é stæto sottopòsto à 56 anni d’occupaçion ch’a leva l’äia».
O ministro de l’Estranxeo isrælian Cohen o l’à tòsto ciammou e dimiscioin.
Ma o Guterres o l’aiva dito ascì che «e proteste do pòpolo palestineise no peuan giustificâ i attacchi de Hamas».
E defæti o l’à rebattuo: «L’é fäso ch’agge giustificou i terroristi».
De tutt’atro cô e deciaraçioin do prescidente turco Erdogan in sce Hamas: «No son di terroristi ma di liberatoî che scombattan pe-a seu tæra».
Stati Unii, instruttô de l’exerçito o spara in scê gente: 18 mòrti
Ennexima strage ligâ a-e arme da feugo inti Stati Unii.
Into Maine un passou instruttô de tio de l’exerçito american o l’à sparou con un scceuppo inte un ristorante e in sce unna festa de zoeni inte un bowling e o l’à ammassou 18 persoñe con ferîne 13, çerte in condiçioin grave.
E autoritæ an conseggiou a-i abitanti d’arrestâ in cà e de serrâ e pòrte co-a ciave.
O prescidente Joe Biden o l’à domandou torna a-o Congresso d’approvâ a proibiçion pe-e arme d’assato e unna streita in scî contròlli: «O l’é o minimo che poemo fâ pe-i americhen costreiti à vive con di segni fixichi e mentali pe sto neuvo attacco sensa senso».
O Robert Card – sto chì o nomme do responsabile – o l’ea introu inte l’exerçito do 2002, ma o l’à comensou à avei di problemi de testa che no l’é guæi e a stæ passâ o l’é stæto recoverou inte un çentro speçailizzou.
O 45% di africhen in Euröpa vittima de razziximo e discriminaçion
Squæxi a meitæ de persoñe d’origine africaña in Euröpa a l’é vittima de razziximo e discriminaçion inta vitta de tutti i giorni.
L’é quello che vëgne feua da unn’investigaçion de l’Agençia de l’Union Europea pe-i driti fondamentali: o 45% di intervistæ o dixe d’ëse stæto discriminou pe-a razza inti çinque anni avanti.
Do 2016 sta fraçion a l’ea 36%.
Into menuo, l’Italia a tocca o 44%, ma in Austria e Germania o dæto o passa o 70%.
O 34% o s’é sentio discriminou inta çerchia do travaggio, o 31% in sciô travaggio.
O 30% o dixe d’avei patio di asciddi pe caxon da razza, ma squæxi nisciun va à denonçiâli.
Lebecciadda e tempo grammo in Liguria, danni da-o mâ a l’entrotæra
Unna fòrte lebecciadda à s’é abbattua a-i 3 de novembre in sce Zena e e rivee da Liguria, in particolâ quella de Levante, caxonando di guasti, di asciddi e di ferii.
I mouxi, erti 6 metri e passa, son arrivæ in scê stradde e an allagou ben ben di sciti.
À Camoggi un ristorante o l’é vegnuo zu.
À Sestri Levante o mâ o l’é introu inti carroggi do paise.
À Zena un òmmo o l’é stæto investio da unn’onda à Ponta Vagno e o l’é finio in rianimaçion à l’uspiâ San Martin.
L’Aurelia a l’é stæta serrâ pe ciù træti da Levante à Ponente, problemi ascì pe-i treni.
Danni in scê passaggiæ de Nervi e Otri.
O prescidente da Region Giovanni Toti o l’à annonçiou ch’o domandià o stato d’emergensa e o l’à convocou e assoçiaçioin de categoria pe-a conta di guasti.
Inti giorni avanti o tempo grammo o l’aiva mandou in crixi l’entrotæra con dexeñe de frañe, stradde serræ, sciummi in piña, miggiæa de gente sensa luxe, venti a 200 km/h. Pe l’allerta meteo tutti i çemetëi à Zena son restæ serræ into giorno di mòrti.
«Pronto à moî pe-a jihad», arrestou à Zena pe terroriximo
Un òmmo de 22 anni originäio do Bangladesh o l’é stæto arrestou da-a poliçia de Zena pe terroriximo.
Da l’investigaçion da Digos, duâ pe doî anni, l’é vegnuo feua ch’o parteçipava à un’organizzaçion ligâ à Al-Qaeda ch’a veu fondâ un emirato islamico in Pakistan.
O Faysal Rahman, ch’o travaggiava inti cantê de Sestri Ponente, o se deciarava «sordatto de Allah» e «pronto a-o martirio», o l’instigava a-a jihad e a-a violensa con pubricâ e commentâ un muggio di video in sciâ Ræ e o l’ea apreuvo à imprende à deuviâ de arme da feugo, tra e quæ unna mitraggia.
A Digos a l’à fæto ascì de perquixiçioin in sce doî indagæ, un atro zoeno do Bangladesh ch’o sta a Mantova e un predicatô islamico.
Dònna strangoâ da-o maio à Saña, mòrta dòppo doî giorni
Unna dònna de 31 anni, a Etleva Bodi, a l’é mòrta dòppo ch’a l’é stæta strangoâ da seu maio Selami Bodi à Saña inta neutte tra i 28 e i 29 d’ottobre.
Moæ de quattro figgi, a l’ea stæta recoverâ in condiçioin critiche à l’uspiâ San Poulo.
O maio o l’é stæto arrestou pe assascinio e i figgeu – o ciù grande o l’à 13 anni – son stæti consegnæ à un barba.
Tutto l’ea comensou in cà da cobia à Villaciaña: dòppo unna violenta rattella a dònna a s’ea serrâ inta stançia ma l’òmmo, dex’anni ciù grande che lê, o l’à sentio ch’a parlava a-o telefono: fòscia piggiou da-a giöxia, o gh’à misso e moen a-o còllo e o l’à streito sempre ciù fòrte fin ch’o l’à visto ch’a no respiava ciù.
Da lì à doî giorni a l’à finio de vive.
Alluvion in Toscaña, a-o manco sëi mòrti
Toscaña in zenoggio pe l’alluvion.
A-o manco sëi i mòrti e doî i despersci apreuvo à l’esondaçion do Bisenzio inta zöna de Prato inta seiaña di 2 de novembre, quande a tempesta Ciaran a l’à investio l’Italia.
Çentanæa de persoñe son ancon in difficortæ e se ghe peu arrivâ solo con di gommoin ò di elicòtteri.
I scindichi an invitou a popolaçion à stâ a-i cen de d’ato.
Allagou l’uspiâ de Pontedera.
O prescidente Giani o l’à parlou de «scituaçion davei graviscima» e o l’à annonçiou o stato d’emergensa.
Stramesuæ i danni pe-e attivitæ produttive, segondo a Confindustria.
Burla telefònica pe-a Meloni: «A guæra in Ucraina?
Gh’é tanta stanchessa»
A prescidente do Conseggio Giorgia Meloni a l’é finia vittima de unna burla telefònica de doî còmichi rusci, Vovan e Lexus, un di quæ o s’é fæto passâ pe-o prescidente da Commiscion de l’Union Africaña.
I fæti son di 18 de settembre.
À un çerto ponto do descorso a Meloni a commenta che «gh’é tanta stanchessa da tutte e parte» in sciâ guæra in Ucraina e che «s’avvexiña o momento che tutti capian ch’emmo beseugno de unna mainea de sciortîne».
A prescidente a l’é stæta «vittima de un episòdio de pöca cua», commentan da Palaçio Chigi.
Intanto o conseggê diplomatico Francesco Talò o l’à dæto e dimiscioin.
Imprexonæ pe traffego de dröga, e doe figge italiañe tornan in libertæ
Son tornæ in libertæ a Amina Milo e a Ilaria De Rosa, e doe figge de 18 e 24 anni arrestæ prexonee in Kazakistan e in Arabia Saudita, a primma pe trei meixi, a segonda pe sëi.
Tutte doe ean stæte accaxonæ de traffego de dröga perché, segondo e autoritæ de quelli pòsti, gh’aivan trovou addòsso un pittin de hashish.
«Ò passou di momenti drammatichi, oua però son libera», a l’à dito a Milo ch’a l’avieiva patio di abuxi pe-i quæ di poliçiòtti son stæti indagæ.
A De Rosa, ch’a travaggiava comme ascistente de xeuo, a l’ea stæta fermâ à cà de un amigo into giardin de unna villa e a l’à sempre denegou i accaxonamenti.
Isræle-Hamas, Gazza delongo sotta e bombe.
Allarme antisemitiximo in Euröpa
Va avanti o conflitto tra Hamas e Isræle con di neuvi bombardamenti à Gazza pe-i quæ l’Onu a l’ipotizza di crimini de guæra.
I primmi foresti e palestineixi ferii an lasciou a Striscia da-o passo de Rafah.
O Pappa inte unn’intervista o l’à propòsto «doî pòpoli, doî stati: ògni guæra a l’é unna perdia».
Pe-o cappo de Hamas Ismail Haniyeh l’attentato di 7 d’ottobre o l’é stæto «unna reaçion a-e politiche do governo Netanyahu».
In Euröpa intanto monta l’allarme pe l’antisemitiximo: de stelle de David son stæte depente in sce de miage de cæ e banche à Pariggi.
Sempre inta capitale franseise unna dònna coverta con un vello a l’à criou «Allahu akbar» inte unna staçion: a poliçia a gh’à tiou, oua a l’é in uspiâ.
Condannou o «re de cripto-varsciue», o reisega 100 anni de prexon
O Sam Bankman-Fried, fondatô da Ftx tegnuo pe-o re de cripto-varsciue, o l’é stæto giudicou corpeive de tutte sette e imputaçioin ch’o l’aiva adòsso.
O l’ea accaxonou d’ëse l’architetto d’uña de ciù gren gazibbe finançiäie da stöia americaña e oua o reisega fin à 100 anni de prexon.
A soçietæ Ftx, fondâ do 2019, a l’ea anæta a-o fondo tutt’assemme che l’é un anno con fâ perde di miliardi de dòllari pe ben ben de casañe.
Into proçesso anche i seu conlaboratoî ciù streiti, compreiso a seu passâ galante Carolin Ellison, an testimoniou contra de lê.
Stati Unii, pe-o neuvo speaker da Camia i Romoen son cheiti pe l’omosessualitæ
L’impëio roman o l’é cheito no solo pe-a «depravaçion da soçietæ e a mancansa de moralitæ», ma anche pe corpa do «comportamento omosessuale ch’o se spantegava».
À sostegnîlo inte unn’intervista pubricâ da-a Cnn o l’ea o Mike Johnson, repubrican conservatô di ciù dui, elezzuo de fresco speaker da Camia di Stati Unii.
O Johnson, fin a-a meitæ di anni Doamia, o l’aiva conlaborou con un gruppo ch’o l’aiva comme intençion quella de «convertî i omosessuali».
Inte quelli anni o l’aiva ascì sostegnuo che «o maiezzo tra de persoñe do mæximo sesso o stà da pao co-o maiâ unna bestia de compagnia».
De frase che mettan gena fiña a-o partio repubrican che oua o porrieiva convinsilo à aggiustâ o tio.
Zena, frañe à raffega in çittæ: 20 feua de casa, 40 isoæ
Un gròsso miagion o l’é deruou in Castelletto à Zena into dòppodisnâ di 9 de novembre.
À vegnî zu l’é stæto o parchezzo de un condominio.
Nisciun ferio, ma unna montagna de tæra e zetto a l’é finia adòsso a-i barcoin di palaçi de sotta, insemme a-e machine rebellæ da-a fraña.
Unna vinteña de persoñe son stæte scorrie d’in casa e trei casamenti son arrestæ sensa rescädamento za che i pompê an serrou o gazzo pe seguessa.
O l’é solo un di guasti caxonæ da l’ægua di urtimi giorni.
Unna stradda a l’é deruâ ascì à Trasta, unna quaranteña i rescidenti isoæ.
Unn’atra fraña a l’é avvegnua à Quessi in sce unna creusa.
Intanto a Region a l’à deciarou o stato d’emergensa pe-o tempo grammo e a l’à stançiou un mion e mezo pe-i travaggi da fâ ciù de sprescia.
À mette in conto anche a lebecciadda di primmi de novembre s’astimma 50 mioin de danni pe-o patrimònio pubrico e privou.
Regazzificatô, o Pd: «I tecnichi l’an bocciou».
O Toti: «Pregiudiçi»
S’açende torna a bæga in sciô regazzificatô.
«I pai di tecnichi a-i quæ o Toti o s’appellava oua son pubrichi e dixan bello ciæo ch’o no se peu stramuâ into pòrto de Saña-Voæ.
O commissäio o no gh’à ciù de scuse e o no peu no tegnî in conto quello che scrive di enti tersi».
L’attacco o l’arriva da-o Pd e in particolâ da-o conseggê regionale Roberto Arboscello ch’o l’à scrito unna lettia averta pe domandâ a-o Toti de tornâ inderê ò sedonca dâ e dimiscioin.
Pronta a replica do prescidente ligure: «A struttua do commissäio a l’à sospeiso o cammin da Conferensa di serviçi inte l’aspëtâ a valutaçion de recheita ambientale naçionale ch’a tocca pròpio a-i enti che i esponenti do Pd minsoñan inta lettia.
Se a commiscion a deciarià o progetto ammiscibile, m’imagiño che o conseggê Arboscello o l’agge e scuse pronte pe-i pregiudiçi ch’o l’à manifestou».
Sabbo neuva protesta con un corteo verso o Commun de Saña.
Mortâ in sciô Tamigi pe promeuve a Liguria, scceuppa a polemica
Un mortâ stramesuou in sce unna ciatta ch’a navega in sciô Tamigi: coscì a Liguria a l’à vosciuo promeuvise à Londra in occaxon do World Travel Market, uña de ciù importante fee turistiche do mondo.
A campagna Pesto, Masterpiece of Liguria a l’é stæta inandiâ da-a Region e pagâ mezo mion d’euro.
E pròscime tappe saian Berlin, Neuva York e Pariggi.
L’intençion a l’é quella de spantegâ a perçeçion da Liguria comme destinaçion turistica pe tutto l’anno anche co-i seu produti tipichi.
No l’é mancou però e polemiche, sorviatutto dòppo un articolo che o Secolo o l’à dedicou à l’iniçiativa ascì con de voxe critiche.
«O giornale ch’o dovieiva tegnî co-a Liguria o sta con quelli che o pesto o gh’arresta in sciô steumago?», o l’à attaccou o Toti in scî social.
«Nisciun peu dîne che notiçie pubricâ», a dua respòsta do Comitato de redaçion do giornale.
L’Italia a manda i migranti in Albania, inteisa tra i governi
A prescidente do Conseggio Giorgia Meloni a l’à firmou unn’inteisa co-o prescidente albaneise Rama in sciâ gestion di migranti.
L’accòrdio o prevedde de mette sciù di çentri pe-i rimpatri in Albania e l’intençion a l’é quella de mettili in deuvia in primmaveia pe fâghe passâ 36-39mia persoñe à l’anno, feua che i minoî, e dònne gräie e e persoñe con di problemi.
I migranti se ghe porrian trattegnî fin à 18 meixi.
A commiscion europea a l’à domandou de informaçioin, tanto che l’oppoxiçion a l’attacca: pe-a Elly Schlein, segrettäia do Pd, l’accòrdio «o pâ in averta violaçion de lezze internaçionale».
E anche in Albania s’é levou di mogogni contra o Rama da-a parte da drita.
A corsa de l’Italia pe sarvâ a Indi Gregory, i giudiçi veuan destaccâghe e machine
I giudiçi ingreixi an refuou l’appello di genitoî da Indi Gregory, a figgeua d‘8 anni con unna moutia di mitocondri giudicâ imposcibile da cuâ.
O termine pe-o destacco de machine che â tëgnan viva o l’é stæto fissou a-i 13 de novembre.
O giudiçe o l’aiva za autorizzou i meghi à ciantâ lì e cue perché anâ avanti no saieiva inte l’interesse da picciña.
O governo italian o gh’aiva dæto a çittadinansa pe poeila portâ à l’uspiâ Bambin Gesù de Romma.
A prescidente Meloni a l’aiva scrito unna lettia a-o segrettäio de Stato pe-a Giustiçia pe «senscibilizzâ e autoritæ giudiçiäie» reciammando l’articolo 32 da Convençion de l’Aia in argomento de responsabilitæ di genitoî e mesue de proteçion di minoî.
O Tar o leva l’òbrigo d’espoñe o prexo medio da benziña
Ninte ciù òbrigo d’espoñe i prexi medi pe-i benzinæ: o Tar do Laçio o l’à scassou o decreto do marso passou, accuggendo coscì o recorso propòsto da de assoçiaçion di gestoî.
Contra a deçixon o ministëio de Impreise o l’à tòsto annonçiou ch’o faià appello: «A nòrma – se leze inte unna nòtta – a l’à dæto preuva da seu validitæ, comme mostra i prexi che chiñan delongo».
A-o momento se paga 1,82 euro pe-o gasòlio e 1,83 euro pe-a benziña, pöcassæ 10 citti de meno che inti mæximi giorni d’ottobre.
Segondo o ministëio i prexi in Italia oua son ciù basci che quelli di atri gren Paixi europëi.
Isræle-Hamas, 10mia mòrti à Gazza.
Se travaggia pe-a liberaçion di ostaggi
Dexemia mòrti e passa inta Striscia de Gazza da l’incomenso da neuva guæra into Levante de Mezo.
L’exerçito isrælian o revendica d’avei ammassou di commandanti de Hamas ascoxi inti tunnel.
Intanto se tratta pe-a liberaçion di ostaggi.
Al-Arabiya a l’aiva dæto notiçia de un accòrdio pe lasciâ anâ de dònne e di minoî palestineixi in cangio de 100 prexonee e figgeu, ma de vivagne isræliañe an smentio: «No gh’é nisciuña inteisa».
«Mantegniemo o contròllo in sce Gazza anche dòppo a guæra, no s’arrecommandiemo à de fòrse internaçionale», o l’à dito o Netanyahu.
I Stati Unii però s’oppoñan à unna neuva occupaçion da Striscia e no sostëgnan nisciun stramuo forsou de palestineixi in de feua.
«Tròppi palestineixi son stæti ammassæ», o l’à deciarou o segrettäio de Stato american Blinken.
Spagna, accòrdio soçialisti-independentisti.
Sangue inte stradde de Madrid
À squæxi quattro meixi da-e eleçioin o Partio Soçialista spagnòllo o l’à trovou l’accòrdio con Junts per Catalunya pe l’arrembo esterno à un neuvo governo in cangio de unn’amnistia in scî independentisti catalen con di proçesci averti.
Tutti i 7 parlamentari de Junts garantiscian o voto pe-a segonda investitua do Pedro Sánchez e a «stabilitæ da legislatua», ma solo se o governo o mantegnià i impegni in sciô «reconoscimento naçionale da Catalogna».
E intanto che l’oppoxiçion a parla de un «golpe contra a democraçia e a lezze», into cheu de Madrid o Alejo Vidal-Quadras, passou prescidente do Partio Popolare da Catalogna e fondatô de Vox, o l’é stæto piggiou da un corpo de pistòlla.
A seu vitta a no l’é a reisego.
Borrasca a-o largo da Fransa, 100 ferii in sce unna nave da croxea
A-o manco çento passaggê da nave da croxea Spirit of Discovery son restæ ferii inte unna borrasca a-o largo da riva de Ponente da Fransa.
Çinque de loiatri an avuo de lexoin ciù grave.
Dòppo avei sätou o scâ à Las Palmas inte Canäie, a nave a l’aiva tentou a rotta verso o pòrto de La Coruña, ma e condiçioin gramme do tempo an costreito o capitanio à piggiâ a deçixon de tornâ in Gran Bretagna.
Coscì o viægio de 14 giorni o l’é stæto interrotto.
A nave, ch’a portava 980 persoñe con unn’etæ media de 75 anni, a s’é cegâ con fâ partî o scistema de seguessa.
Zoeno o l’ammassa un òmmo de 55 anni a-a Foxe: «O m’ascidiava in sciâ chat»
Un òmmo de 55 anni, o Ahmed Chawqui, de naçionalitæ marocchiña, o l’é stæto ammassou à Zena into quartê da Foxe a-a seia di 15 de novembre.
Ferio con ciù cotellæ, o l’é mòrto à l’uspiâ Galliera donde o l’ea arrivou inte unna condiçion despiâ.
Accaxonou de l’assascinio o l’é un zoeno de 17 anni, italian, ch’o s’é presentou a-i carabinê de Ciavai: «L’ò corpio dòppo unna rattella – o l’à contou –.
Ea anæto à cà seu perché o m’ascidiava in sce unna chat e voeiva ch’o scassesse o mæ numeo».
Ma depeu, à l’interrogatöio, o no l’à confessou.
I investigatoî stan apreuvo ascì à l’ipòtexi de unna rapiña finia mâ.
Un atro ammassamento o l’é avvegnuo à Çeiâ, in provinsa de Saña: o Massimo Romano, 47 anni sensa cà originäio de Neuve, o l’é stæto attrovou cadaveo inte un riâ, inguggeito inte unna coverta.
Pe sto fæto l’é stæto fermou un atro sensa cà, o Andrea Soldati de 32 anni: i doî se saieivan piccæ inte un garaxe, ancon da capî e raxoin.
’Ndrangheta e dröga à Ponente, operaçion da Guardia de finansa: 26 arresti
Gròssa operaçion contra a ’ndrangheta in provinsa d’Impëia.
I reparti particolæ da Guardia de finansa an arrestou 26 persoñe pe traffego de dröga e assoçiaçion criminosa de stampo mafioso.
Tra de loiatri, 17 di indagæ son tegnui pe componenti de un gruppo criminale commandou da-a famiggia De Marte-Gioffrè, arreixâ in Liguria ma ligâ a-a ’ndrangheta calabreise.
L’organizzaçion a louava inta zöna de Dian da-o 2020 pe fâ cresce, portâ in gio e vende da cocaiña, de l’hashish e da marijuana.
Pe controllâ i seu dafæ addeuviavan da violensa e de menasse, de vòtte ascì con de arme, pe costrenze e casañe à pagâ a dröga.
I investigatoî ghe contestan lexoin, laddronissi de mezzi de traspòrto, estorscion, menasse, tutto aggravou da-o metodo mafioso.
A maneuvra da Liguria, 50 mioin pe ascurtî e liste d’atteisa da sanitæ
Anche a Region Liguria a l’à presentou a seu maneuvra, un pacchetto da 7 miliardi, i ciù tanti pe-a sanitæ.
Tra e novitæ gh’é pròpio un stançiamento de 50 mioin pe redue e liste d’atteisa e contegnî e fughe verso e atre regioin.
Palanche che servian à pagâ de prestaçioin azzontive, into pubrico e into privou: «St’intervento – o l’à dito o prescidente Toti – o dovieiva portâ à zero a mobilitæ pasciva pe raxoin de neçescitæ».
Da-o 2024 o nio o saià de badda pe chi à un Isee sotta i 35mia euro, unna mesua ch’a tocchià 22mia famigge e passa.
Ghe saià un voucher pe-e bestie da compagnia: torna in relaçion à l’Isee a primma vixita da-o veterinäio a se porrià fâ de badda.
Sciòpero, scontro tra Governo e scindicati: 60mia in ciassa à Romma
Scontro tra governo e scindicati in sciô sciòpero di 17 de novembre proclamou da-a Cgil e da-a Uil contra e politiche do governo Meloni, da-o titolo «Oua basta!».
Pe-a commiscion de garançia no gh’ea e condiçioin pe consciderâlo «generale».
E in sciâ fin o ministro di Traspòrti Matteo Salvini o l’à firmou a preçettaçion ch’a l’à reduto a mobilitaçion da 8 a 4 oe, solo pe quello settô.
«Un atto politico graviscimo», o l’à attaccou o segrettäio da Cgil Maurizio Landini.
A-o manco 60mia, segondo i organizzatoî, e persoñe in ciassa do Pòpolo à Romma pe-a manifestaçion naçionale into giorno de l’astenscion.
Adexon erta areo, ch’a l’avieiva toccou o 100% inte çerte categorie comme i pòrti.
«Son contento che ancheu 20 mioin d’italien se pòssan mesciâ liberamente – o l’à commentou o Salvini – perché o drito a-o sciòpero de unna minoransa o no peu arroinâ o drito a-o travaggio de unna maggioransa».
Operäia de 26 anni mòrta in sciô travaggio, a strage a l’é sensa fin
A l’é mòrta co-a testa schissâ da un machinäio a Grishaj Anila, operäia de 26 anni ch’a travaggiava inte unna dita de mangiâ ziou in provinsa de Treviso.
L’enneximo açidente in sciô travaggio o l’é avvegnuo a-i 14 de novembre, accompagnou da unn’atra tragedia: un louante de 59 anni o l’é stæto corpio da un escavatô inte un cantê drento a-o çentro chimico de Ravenna e o l’à perso a vitta.
Inte mæxime oe vexin à Udine un zoeno o l’é arrestou gravemente ferio dòppo sciaccou da-e gomme de un camio in maneuvra, tanto che in Trentin un tecnico de 43 anni o l’é stæto investio da-o scceuppo de unna cädea inte un offiçiña.
Inti primmi sette meixi do 2023 son za 559 e vittime in sciô travaggio in Italia, i ciù tanti (40) in Lombardia.
Inte 20 anni i mòrti son stæti pöcassæ 20mila.
L’Euröpa a bacchezza l’Italia in sciâ Bolkestein e l’assegno unico
L’Italia a l’à reçevuo unna lettia da l’Union Europea con unna doggia proçedua d’infraçion pe-a violaçion da direttiva Bolkestein, ch’a prevedde d’assegnâ con de cæghe pubriche e conçescioin demaniale da mæña, e in sce l’assegno unico.
A Commiscion a contesta o decreto do governo Meloni ch’o tramanda a descheita de conçescioin a-o 2024 e l’exito da töa tecnica pe-a mappatua da riva, segondo a quæ solo o 33% da mæña o saieiva occupou da di bagni e donca a direttiva a no se porrieiva applicâ.
Oua Romma a l’à doî meixi pe responde.
Bocciou anche l’assegno unico pe-i figgi introduto da-o governo Draghi perché, imponendo o requixito da rescidensa, o portieiva à unna «discriminaçion» verso i atri çittæn europëi
Guæra Isræle-Hamas, l’Onu a veu unn’investigaçion internaçionale in sce Gazza
L’Onu a l’à domandou unn’investigaçion internaçionale in scê violaçioin de guæra d’Isræle inta Striscia de Gazza e intanto o prescidente Netanyahu o l’à ammisso che no se riësce à redue e vittime çivile, con dâ a corpa à Hamas.
Battaggia à l’uspiâ al-Shifa da çittæ palestineise donde se pensa che ghe segge o commando prinçipâ da façion islamica.
Isræle o sostëgne che Hamas a no l’agge ciù o contròllo da Striscia e o l’à annonçiou d’avei piggiou o pòrto e o parlamento.
I aggiutti umanitäi fan sempre ciù giamin à arrivâ pe-a mancansa de carburante.
Ancon ninte da fâ in sciâ trattativa pe-a liberaçion di 239 ostaggi fæti prexonê a-i 7 d’ottobre: dòppo 40 giorni, quande l’inteisa a paiva vexiña, Hamas a l’à tiou sciù o prexo e Isræle o l’à refuou.
O Biden: «Xi o l’é un dittatô», America e Ciña torna a-e curte
Dòppo e preuve d’avvexinamento torna a tenscion tra Stati Unii e Ciña.
O prescidente american Joe Biden, into responde à unna domanda a-a fin de un incontro co-o Xi Jinping à San Francisco, o l’à definio «un dittatô, into senso ch’o l’é quello ch’o l’é a-a guidda de un Paise communista».
Un commento ch’o no l’é piaxuo ninte à Pechin.
A pòrtavoxe do ministëio de l’Estranxeo cineise Mao Ning a l’à dito che «sto tipo de descorso o l’é unna manipolaçion politica inresponsabile a-a quæ a Ciña a s’oppoñe con fermessa» e a l’à azzonto che «gh’é delongo de persoñe con di atri fin che çercan de mette de rouxie, e anche sto chì o no ghe riëscià».
Gran Bretagna, ascadi pe-o Sunak: a Corte a refua o cian pe-i migranti
Anche in Gran Bretagna scceuppa un caxo migranti.
A Corte supremma do Regno Unio a l’à deciarou inlegale o cian Ruanda misso sciù da-o primmo ministro Sunak, a streita in scî arrivi inregolari ch’a prevedde de mandâ in Africa chi domanda a proteçion internaçionale.
Oua o premier conservatô o veu «unna lezze d’emergensa pe affermâ che o Ruanda o l’é un Paise terso seguo» e o dixe che «a Corte europea di driti de l’òmmo a no fermiâ i xeui».
Quarche giorno avanti o Sunak o l’aiva dovuo formalizzâ o rimpasto de governo scorrindo a Suella Braveman, esponente da drita Tory, e reciammando à sorpreisa o passou primmo ministro David Cameron, nominou ministro de l’Estranxeo.
Scontro in sciâ sanitæ in Liguria, neutte in gianco in conseggio regionale
Battaggia in sciâ sanitæ in Liguria.
Gh’é vosciuo 24 oe e passa de conseggio regionale pe l’approvaçion do cian sòçio-sanitäio da Region, o prinçipâ papê de programmaçion strategica da chì a-o 2025.
Dòppo avei contestou de magagne inta proçedua l’oppoxiçion a l’à comensou à fâ de l’ostruçioniximo, coscì a maggioransa a l’à trovou un scorsaieu pe scassâ tutti i emendamenti e refuâ tutte e propòste da minoransa.
«Emmo defeiso o cian, un atto de responsabilitæ», o l’à dito o prescidente Toti.
Pe-i seu avversäi, «un provedimento veuo, ch’o no serve à ninte.
Se porrià cuâ solo chi gh’à i dinæ».
Intanto, quarche oa avanti, l’ea sciortio a denonçia do conseggê Gianni Pastorino ch’a mostrava di paçienti missi in tæra in sce di lettin da campo a-o pronto soccorso do Galliera.
Un fæto caxonou, segondo a direçion de l’uspiâ, da l’arrivo de tante ambulanse tutte insemme.
Ciavai, squascio inte un asilo: 75 figgeu in sarvo
A poeiva ëse unna tragedia quella avvegnua à l’asilo Della Torre de Ciavai, unna struttua privâ, a-a mattin di 21 de novembre.
Tutt’assemme un tòcco do pavimento de un cian o l’é vegnuo zu arvindo un beuggio into mezo de un corridô.
Pe fortuña o l’é capitou quande tutti i 75 figgeu ean inte stançie.
L’instituto o l’é stæto desbarassou da-i pompê ch’an serrou a zöna do squascio, pròpio donde i piccin lasciavan e borse e i vestî.
Oua vëgnan ospitæ inte un atro asilo.
I scindicati domandan de fâ ciæo in scî travaggi pe-a seguessa de scheue e o caxo o l’é stæto denonçiou da-a politica anche à livello naçionale.
Intanto da unn’analixi de Genova che osa sata feua che o 62% e passa de scheue o no gh’à manco o çertificou d’agibilitæ.
O Scagni impio de bòtte inta prexon de Sanremmo: o l’é grave
O Alberto Scagni, l’òmmo ch’o l’à ammassou a seu Alice à Chinto a-o 1° de mazzo do 2022, o l’é stæto massacrou de bòtte da doî detegnui inta prexon de Sanremmo donde o l’ea apreuvo à scontâ a condanna à 24 anni e mezo.
O Scagni, sarvou da l’intervento da poliçia penitençiäia, o l’é arrivou à l’uspiâ Borea in còdiçe rosso co-o naso e a ganascia rotti: sottopòsto à l’operaçion de reconstruçion, o l’é stæto misso in cöma farmacològico.
A no l’é a primma vòtta: za inta prexon de Marasci o l’ea stæto piccou, sciben con meno violensa, e pe quello l’aivan fæto anâ in Valle Armea.
I doî aggressoî, d’origine magrebiña, son accaxonæ de tentou assascinio e sequestro de persoña.
Ammassâ da-o passou galante à 22 anni, a stöia da Giulia Cecchettin a scròlla l’Italia
Tutta l’Italia sciätâ da-a mòrte da Giulia Cecchettin, a figgia de 22 anni ammassâ à cotellæ in Veneto da-o passou galante Filippo Turetta, da mæxima etæ.
Quella ch’a paiva unna fuga ben fito a s’é mostrâ un assascinio.
O còrpo o l’é stæto attrovou a-i 18 de novembre inte unn vallon in provinsa de Pordenon.
Da lì à pöco o zoeno o l’é stæto affermou in Germania, dond’o l’ea arrestou sensa dinæ e sensa benziña.
A Cecchettin a l’é stæta aggredia doe vòtte e corpia con unna vinteña de cotellæ dòppo unna çeña insemme da McDonald’s. Pe mez’oa a l’à çercou de defendise.
O Turetta o l’à confessou: «Voeiva fâla finia, ma no gh’ò avuo o cheu».
O poæ o l’à ciammou perdon: «Mæ figgio o dovià pagâ».
«Tutti i mascci an da fâse un examme de consciensa», a l’à dito a Elena, a seu da Giulia.
A vittima inte un messaggio vocale a l’aiva contou: «Vorrieiva che o Filippo o sparisse da-a mæ vitta, ma ò troppa poia ch’o pòsse fâse do mâ».
Intanto sponta o caxo de unna telefonâ a-o 112 de un testimònio ch’o l’avieiva visto doe persoñe rattellâ inte un parchezzo, sensa nisciun intervento de forse de l’ordine.
L’Ue a manda inderê a maneuvra e a promeuve a revixon do Pnrr
L’Union Europea a l’à mandou inderê a maneuvra finançiäia do governo italian pe-o 2024.
O papê o l’é stæto giudicou «no areo conforme», pægio che atri 8 Paixi.
«Pe l’Italia nisciuña bocciatua ma un invito a-o sæximo», o l’à dito o commissäio Gentiloni.
«Tutto comme previsto», segondo o ministro de l’Economia Giancarlo Giorgetti.
Da-a Commiscion europea arriva però a luxe verde in sciâ revixon do Pnrr e a quarta fraçion di pagamenti.
Intanto o Governo o l’à convocou i scindicati in sciâ maneuvra pe-i 24 de novembre, quande l’ea za fissou o sciòpero e ben ben de manifestaçioin: l’incontro o l’é stæto postiçipou a-i 28.
O ministro Lollobrigida torna inta boriaña: o l’à fæto fermâ un treno pe lê
O ministro de l’Agricoltua Francesco Lollobrigida, in viægio pe ëse presente à l’inauguraçion do neuvo parco de Caivano, o l’à fæto fâ unna fermâ straordenäia à un treno Frecciarossa ch’o l’ea in retardio.
A notiçia, pubricâ da-o Fatto Quotidiano, a l’à fæto scciuppâ a polemica.
L’oppoxiçion a l’à domandou unn’informativa urgente do governo.
«Comportamento indegno», a l’attacca a segrettäia do Pd Elly Schlein.
«S’à l’é vea ciammiemo e dimiscioin», o l’à azzonto o Matteo Renzi, cappo de Italia Viva.
Pe-o Giuseppe Conte, prescidente do Movimento 5 Stelle, «un segnâ devastante».
«O treno o s’é affermou à Ciampino, tutti an posciuo chinâ, no solo mi», s’é defeiso o ministro.
«Nisciun retardio in ciù pe-i passaggê e nisciun costo in azzonta pe l’açienda», se leze inte unna nòtta de Trenitalia.
Guæra Isræle-Hamas, tregua à Gazza pe-o scangio di prexonê
L’é comensou a-a mattin di 24 de novembre a tregua tra Isræle e Hamas à Gazza.
A fermâ de arme a dua 4 giorni pe permette o scangio di prexonê, 13 ostaggi isrælien pe 39 detegnui palestineixi, inte tutti doî i caxi dònne e figgeu.
Pe-o primmo ministro Gallant a saià «unna pösa curta avanti d’atri doî meixi de guæra».
Segondo de vivagne locale di palestineixi son stæti ferii into çercâ de mesciâse de drento a-a Striscia, doî de loiatri son mòrti à l’uspiâ.
A sospenscion a l’avieiva da fâ anche co-o confin à settentrion d’Isræle, dòppo ben ben de scontri tra l’exerçito e i Hezbollah libaneixi.
I primmi cammi co-i aggiutti umanitäi destinæ à Gazza son intræ da-o passo de Rafah.
Argentiña e Paixi Basci gian a drita, festezza i leader da-o Putin a-o Orban
Festezza a drita inte tutto o mondo dòppo e vittöie a-e eleçioin in Argentiña e inti Paixi Basci.
À Bonesaire l’ultraliberista Javier Milei o l’é o neuvo prescidente apreuvo a-o segondo gio de votaçioin co-o 56% de preferense contra o peronista progrescista Sergio Massa.
«Comensa a fin da descheita, comensemmo à construe torna e à vortâ a pagina da nòstra stöia», o l’à dito o Milei çelebrou da-o Trump, da-o Bolsonaro e da-o Putin.
E in Euröpa l’olandeise Geert Wilders, ultranaçionalista e contra l’Islam, o l’é arrivou pe-o primmo davanti a-i soçialisti e verdi do Frans Timmermans, passou viçeprescidente da Commiscion europea: «Governiemo – o l’à commentou –.
A prioritæ a l’é redue l’inmigraçion».
Pe lê e congratulaçioin do Orban, da Le Pen e do Salvini.
Intelligensa artifiçiale, o progetto de OpenAI ch’o mettieiva à reisego l’umanitæ
O Sam Altman, fondatô e amministratô delegou da OpenAI, a start-up de reçerca in sce l’intelligensa artifiçiale ch’a l’à sviluppou ChatGPT, o l’é stæto scorrio à sorpreisa da quattro componenti do conseggio d’amministraçion insemme a-o prescidente Greg Brockman.
A raxon, segondo e notiçie reportæ da-a Reuters, a saieiva un progetto ciammou Q* do quæ no se saieiva studdiou i effetti in sce l’umanitæ avanti da commerçializzaçion.
O neuvo modello, in particolâ, o saieiva bon à resòlve di problemi matematichi, unn’abilitæ ch’a portieiva l’intelligensa artifiçiale à sobaccâ quella umaña, con de gròsse conseguense in sciâ reçerca scientifica e pe-a soçietæ areo.
Assòlto o baccan di Bagni Liggia, o l’aiva insou a battaggia in sciâ Bolkestein
O l’é stæto assòlto in primmo graddo o Claudio Galli, baccan di Bagni Liggia de Quarto ch’o l’ea accaxonou d’occupaçion abuxiva de demanio pubrico.
Da quello stabilimento, sexio do 2018, l’ea partio a guæra giudiçiäia à livello naçionale in scê conçescioin da mæña e in sciâ direttiva europea Bolkestein ch’a l’imponieiva de dâle con de cæghe pubriche.
Segondo o pm Cotugno o Galli o no l’aiva nisciun titolo pe gestî o stabilimento, ma pe-o giudiçe «o fæto o no l’é un crimine».
I fæti ean comensæ da unna rattella tra di privæ pe unna miagetta abbattua, dapeu a costion a l’é vegnua d’importansa penale.
A Procua a l’aiva assegnou o stabilimento a-o Commun perché o ciammesse a cæga, ma apreuvo a-a prononçia do Tar l’amministraçion a l’à consegnou torna i bagni a-o baccan.
L’architetto Amirfeiz arrestou pe-o fallimento de l’Aspera
L’architetto e imprenditô Alex Amirfeiz, amministratô delegou de l’açienda Aspera ch’a l’aiva cuou o repiggio de unna parte do Colosseo, o l’é stæto arrestou da-a Guardia di finansa pe-o fallimento da soçietæ, decrettou do 2019.
L’accaxonamento prinçipâ o l’é de bancarotta de sfrouxo.
O Amirfeiz o l’ea stæto o brasso drito do Sandro Biasotti quand’o l’ea o prescidente da Region e o l’aiva avuo ascì di ligammi co-o Gregorio Fogliani, accaxonou pe-o fallimento da Qui!Group.
Pe-i investigatoî o l’avieiva «straggiou de maniman o patrimònio de l’Aspera pe inricchîse lê mæximo», un comportamento che i atri amministratoî da soçietæ, segondo i papê acquixii da-a Guardia di finansa, conosceivan ben ma in sciô quæ an sempre taxuo.
Neuva diga de Zena, scì definitivo a-a construçion di cascioin à Voæ
L’é arrivou a luxe verde finale in sciâ construçion di cascioin pe-a neuva diga do pòrto de Zena à Voæ, vexin à Saña.
A conferensa di serviçi a s’é serrâ con l’autorizzaçion pe tiâ sciù a fabrica donde se mettià insemme i blòcchi che componian a neuva proteçion à 800 metri da-a riva.
Inte unna primma fase se construià çinque cascioin no ciù erti de 22 metri che servian à avvardâ da-e onde o stabilimento in mâ.
O stramuo à Voæ o l’ea stæto deçiso dòppo e proteste di rescidenti de Pra, into Ponente de Zena, donde in prinçipio se preveddeiva de fâ tutti i cascioin da diga, de struttue erte fin à 34 metri, saieiva à dî comme di palaçi.
A Giulia Cecchettin mòrta pe mancansa de sangue, o Turetta o responde a-e domande: «Veuggio pagâ»
A Giulia Cecchettin, a figgia di 22 anni ammassâ da-o passou galante Filippo Turetta in Veneto, a l’é mòrta pe mancansa de sangue apreuvo a-e cotellæ.
O l’é l’exito de l’autopscia fæta inte l’universcitæ de Padova.
Intanto o zoeno o l’à ammisso l’assascinio: «Veuggio pagâ quello ch’o saià giusto», o l’à dito avanti de responde à l’interrogatöio duou pe neuv’oe.
I investigatoî travaggian pe capî se contestâ a premeditaçion e se a Cecchettin a l’ea ancon viva quand’a l’é stæta carregâ in machina dòppo l’aggrescion.
Intanto l’é sciortio feua di atri messaggi vocali donde se capisce che o Turetta o voeiva allontanâ a galante anche da-e seu amighe e ch’o l’ea gioso e possescivo, ascì dòppo finio a relaçion.
Neuvo scontro Governo-magistratua, o Crosetto: «Çerti interventi son graviscimi»
Torna rouxie tra o governo Meloni e a magistratua.
À açende a miccia o ministro da Defeisa Guido Crosetto che inte unn’intervista o l’à parlou de unna «oppoxiçion giudiçiäia» ch’a l’à delongo «mandou à fondo i governi de çentro-drita».
«Unna notiçia fäsa ch’a fa do mâ a-e instituçioin», a replica de l’Anm.
O ministro Nordio a-o plenum do Csm o l’à ammermou o feugo: «A Constituçion a peu cangiâ, ma i pm no saian mai sotta o governo».
E in sciâ fin o Crosetto o l’à parlou a-a Camia: «Contra de mi un ploton, no ò mai dito che me contan d’incontri segretti ò traghetti, ma daggo conto de çerti interventi pubrichi che mi tëgno pe graviscimi in sciâ costion da giustiçia».
Intanto o Conseggio di ministri o l’à approvou doî decreti pe portâ avanti a reforma da giustiçia e se parla de preuve pscico-attitudinale pe intrâ inta magistratua.
Energia, l’Euröpa a mette l’urtima poula: o mercou avvardou o no peu anâ avanti
Nisciuña estenscion pe-o mercou avvardou de l’energia.
À asmortâ e smangiaxoin da Lega e de l’oppoxiçion gh’à pensou l’Union Europea.
A liberalizzaçion pe graddi o l’é un obiettivo che l’Italia mæxima a l’à misso drento a-o Pnrr e pe de ciù o l’é scrito inta tersa raçion da 18,5 miliardi za missa in pagamento.
Donca e tariffe in bolletta fissæ da-o Stato finian a-i 10 de zenâ do 2024 pe-a luxe e a-o 1° d’arvî pe-o gazzo, comme vegniva feua da-o decreto approvou da-o Conseggio di ministri.
Un argomento ch’o l’à averto un neuvo scontro politico.
«Fermâ a Meloni in scê bollette», a l’à commentou a segrettäia do Pd Elly Schlein.
O cappo da Lega Matteo Salvini o sperava de remediâ à «un errô che se semmo attrovæ in sciâ töa».
Ma o Antonio Tajani de Forza Italia o l’é d’accòrdio: «O faià chinâ i prexi».
Guæra Isræle-Hamas, a tregua a l’é finia: se torna à combatte
L’é repiggiou i combattimenti inta Striscia de Gazza dòppo a fin da tregua tra Isræle e Hamas pe consentî o scangio di prexonê, za esteisa de quarche giorno.
A pösa da-e arme a l’ea stæta rotta primma da un attentato à Gerusalemme revendicou da-i islamisti e dapeu da un furgao tiou da Gazza e interçettou da-o scistema de defeisa, ascì che Hamas a s’ea dita pronta à scangiâ tutti i sordatti isrælien pe-i palestineixi detegnui.
Intanto o New York Times o l’à desvellou che Isræle o l’ea à conoscensa do cian de Hamas za un anno avanti de l’attacco di 7 d’ottobre, ma ch’o ô tegniva pe tròppo diffiçile da realizzâ.
Ascì sotta e bombe e co-o conto di mòrti ch’o l’à repiggiou à montâ, e trattative no s’afferman.
Cresce e pormonite inti figgeu in Ciña e in Euröpa, pe l’Oms nisciun allarme
À quattro anni da-o scceuppo do Covid o mondo o l’é in pensceo pe-o montâ de pormonite inti figgeu in Ciña e no solo.
Perché inte urtime settemañe se registra ben ben de caxi in ciù in relaçion a-i anni passæ in Fransa, inti Paixi Basci e in Vietnam, ascì che pe-i esperti ste notiçie porrieivan no avei ninte da fâ uña con l’atra.
Da-a Ciña manca delongo i dæti, ma pe l’Organizzaçion mondiale da sanitæ a crescita complesciva de infeçioin respiatöie a l’é dovua à tanti agenti patògeni, compreiso l’influensa.
Intanto da-a Cambögia arriva a notiçia de un atro caxo d’influensa di öxelli inte l’òmmo, tanto che in Gran Bretagna gh’é stæto a primma diagnoxi d’influensa di pòrchi in sce un uman.
Mòrto o passou segrettäio de Stato american Henry Kissinger, o l’aiva 100 anni
O l’é mòrto de 100 anni o Henry Kissinger, passou segrettäio de Stato american, un di personaggi ciù controversci da stöia do Neuveçento.
Tegnuo da çertidun pe un genio da diplomaçia, o l’ea stæto ben ben criticou pe l’invaxon da Cambögia, l’arrembo a-o golpe do Pinochet in Cile, a seu relaçion co-o Mao Zedong.
In sciâ guæra tra Isræle e Hamas o no l’é mai intervegnuo, sciben ch’o l’é stæto un di protagonisti da guæra do Yom Kippur.
Tra i seu urtimi impegni pubrichi un incontro à Washington à cà de l’ambasciatoa italiaña co-a prescidente Giorgia Meloni a stæ passâ.
Dònna ammassâ inte un abergo do Spezzin, fermou o maio
Unna dònna de 53 anni, a Rossella Cominotti, rescidente into Cremoneise, a l’é stæta ammassâ inte un abergo de Mattaraña, fraçion de Carreu into Spezzin.
O còrpo sensa vitta o l’é stæto attrovou inte unna stançia a-a mattin di 8 de dexembre.
Da lì à quarche oa i carabinê an fermou o maio, o Alfredo Zenucchi de 57 anni, originäio do Bergamasco.
I doî gestivan unna buttega da giornali inte un paise vexin à Cremoña, ma da-i 29 de novembre ean sparii, sensa fâse trovâ manco a-o telefono.
Segondo çertidun a seu attivitæ a gh’aiva di problemi econòmichi.
Da-i primmi açertamenti a Cominotti a saieiva mòrta pe unn’emorragia caxonâ da un fòrte corpo ò da-a feria de unn’arma da taggio.
Dinæ pe-o sacräio Rsi, polemica in Commun à Zena
«Repiggio do sacräio in commemoraçion di cheiti da Repubrica Soçiale Italiaña».
A l’é a frase, ligâ à un finançiamento de 1 mion e 750mia euro, attrovâ scrita inti papê di conti de previxon do Commun de Zena che inte sti giorni passan à l’examme do Conseggio pe l’approvaçion a-a fin de l’anno.
O caxo, denonçiou da-o Partio Democratico, o l’à fæto scciuppâ a polemica in çittæ.
Un cöo d’angoscia e indignaçion o s’é levou da tutta l’oppoxiçion, da l’Anpi e da-a Cgil.
O viçescindico e assessô ai Travaggi pubrichi Pietro Piciocchi o l’à provou à mettighe unna pessa: «I loei an da fâ con tutto o scito à Staggen, gh’é stæto un errô, Zena a l’é antifascista fòrte».
In sciâ fin tutte e fòrse politiche an scompartio un ordine do giorno ch’o l’impegna a zonta à levâ a referensa a-o «sacräio» e o scindico Marco Bucci ascì o l’à votou de scì.
«No sò ninte, sciben che tutti dixan che a corpa a l’é a mæ», o l’à commentou avanti da riunion.
I dinæ in discuscion se dovian spende pe rinforsâ o miagion ch’o reze o reparto isrælitico do çemetëio.
Qualitæ da vitta, Zena a preçipita in clascifica ma tutta a Liguria a va pezo
Zena a finisce a-o 47eximo pòsto inta clascifica da qualitæ da vitta de Il Sole 24 Ore, o pezo andamento tra e aree metropolitañe italiañe.
Un sato à l’inderê de 20 poxiçioin, ma no va megio manco pe-e atre provinse da Liguria.
A capitale a l’é penalizzâ da-i indicatoî Giustiçia e seguessa (86eximo pòsto) e Ricchessa e consummi (55eximo).
Se chiña anche pe-o travaggio e a demografia, tutti doî a-o 36eximo pòsto, e l’inflaçion a se conferma a ciù erta do Paise.
Impëia a l’é l’urtima da region à l‘81eximo pòsto, ascì ch’a l’à o meglio climma d’Italia, ma in ponto seguessa a l’é uña de ciù pezo.
Saña a perde sëi poxiçioin e a finisce 59exima, a Spezza a chiña de neuve e a s’afferma un pittin de d’ato, 57exima.
Inte 10mia à Padova pe l’urtimo saluo a-a Giulia Cecchettin
Dexemia persoñe an parteçipou à Padova a-o morteuio da Giulia Cecchettin, a figgia ammassâ da-o passou galante Filippo Turetta à 22 anni.
«Che a seu memöia a ne consegge de travaggiâ insemme contra a violensa, che a seu mòrte a ne sponce a cangiâ», o l’à dito o poæ Gino Cecchettin.
Tantiscimi i zoeni in gexa e in sciâ ciassa pe saluâ a cascia gianca con cioccâghe de moen, ma anche con di sbraggi e di sunaggin pe «fâ do sciato» comm’a l’aiva domandou a seu Elena.
«A varsciua e o rispetto da vitta van affermæ torna con determinaçion», o messaggio do prescidente da Repubrica Sergio Mattarella.
Intanto l’é vegnuo feua che o Turetta o l’ea anæto pe çinque vòtte da un pscicòlogo pe parlâ di seu problemi.
A-a meitæ de dexembre a seu machina a saià in Italia: l’analixi da röba che gh’é à bòrdo a porrieiva vegnî fondamentale pe-a contestaçion da premeditaçion.
L’Euröpa a l’appreuva a revixon do Pnrr, urtimo scontro in sciô saläio minimo
O Conseggio d’economia e finansa de l’Union Europea o l’à dæto a luxe verde a-a revixon do Pnrr de 13 Paixi tra i quæ l’Italia.
Donca l’approvaçion a l’é definitiva.
Va avanti intanto a trattativa in sciâ reforma do patto de stabilitæ e fito porrieiva arrivâ anche a ratifica de l’Italia in sciô Mes, o mecaniximo europeo de stabilitæ, un di argomenti ciù spinoxi pe-a maggioransa de governo.
Badaluffa in parlamento in sciô saläio minimo: con l’approvaçion da lezze delega s’é mandou à muggio a propòsta de l’oppoxiçion.
«Un giorno triste», pe-a segrettäia do Pd Elly Schlein.
O Giuseppe Conte, o prescidente do M5s, o l’à destreppou o testo in sala.
«Pe dex’anni a-o governo no gh’é vegnuo in cheu de fâlo», a respòsta da prescidente Giorgia Meloni.
Intanto a maneuvra a l’arrivià in Senato a-i 18 de dexembre con di emendamenti do governo.
Sanremmo, presentou i 27 grendi ma sceuppa o caxo Le Sad
O Amadeus o l’à annonçiou i 27 grendi in regatta à l’ediçion intrante do Festival de Sanremmo, in scena da-i 6 de frevâ.
Tra de loiatri gh’é i Negramaro, Annalisa, Fiorella Mannoia, Il Volo, Mahmood, Emma, i Ricchi e Poveri.
A-a lista s’azzonzià i trei zoeni pe un totale de 30 parteçipanti.
«Son liatri i vëi super-òspiti, i vëi protagonisti – o l’à dito o presentatô –.
Ò reçevuo e son stæto à sentî 400 tòcchi e passa, çerne l’é delongo diffiçile, ma me prego de resegondâ i exiti de urtime ediçioin».
Ma o festival o l’é za into mezo de polemiche perché tra i gruppi in regatta gh’é ascì i Le Sad, accaxonæ de propoñe di testi che çelebran a violensa in scê dònne.
O Codacons o l’à domandou de taggiâli feua, o Fiorello o l’à asseguou a-a seu mainea: «O Amadeus o î tëgne in cà seu, o l’é apreuvo à fâghe fâ di corsci de catechiximo...».
Guæra Isræle-Hamas, attacco co-i cari armæ à Gazza: dexeñe de prexonê
Isræle à l’attacco co-i cari armæ inte tutta a Striscia de Gazza.
I media an mandou in gio e imagine de dexeñe de prexonê assettæ in tæra e presentæ comme di «combattenti de Hamas che se son reixi tutti insemme à l’exerçito».
Ma segondo i attivisti pe-i driti umoen saieivan incangio di çivili arrestæ abuxivamente inte doe scheue e tra de loiatri ghe saieiva ascì un giornalista.
Pe l’Onu à Gazza «semmo arrivæ a-o ponto da-o quæ no se torna ciù inderê» e «a soçietæ a l’é in scî pissi de un deruo totale».
I deslögiæ arrivan destruti a-o passo de Rafah, donde no gh’é manco di pòsti pe dormî.
«Aniemo avanti fin a-a vittöia», o l’à dito o ministro da Defeisa d’Isræle Gallant.
Da-i 7 d’ottobre e vittime son squæxi 16mia, di quæ o 70% son dònne e figgeu.
O Biden: «O Putin o l’attacchià l’Euröpa, doviemo intervegnî»
Se i aggiutti americhen no arrivian inti pròscimi giorni o saià un «regallo de Dënâ» a-o Putin ch’o no se fermià à Kiev ma o pontià a piggiâse l’Euröpa, co-a conseguensa che a-i Stati Unii ghe tocchià d’intervegnî pe defende i seu amixi.
Coscì o prescidente Joe Biden o l’à avvertio da unna parte o Congresso e da l’atra a Ruscia, con fâ capî che Washington a l’é pronta à mette in campo i seu battaggioin in osservansa de l’articolo 5 da Nato.
O Putin intanto o l’à annonçiou ch’o se candidià torna a-e eleçioin do 2024, da quello ch’à sentio i parteçipanti à unna çeimònia a-o Cremlin.
O prescidente de l’Ucraina Volodymyr Zelensky a-o G7 o l’à dito che «a Ruscia a conta in sciô deruo de l’Occidente l’anno intrante» e o l’à contou che l’exerçito de Mosca o l’à tiou sciù a prescion in sciô fronte.
A Taylor Swift Persoña de l’Anno de Time, a l’é a primma cantante
A Taylor Swift a l’é a Persoña de l’Anno de Time «pe avei portou de l’allegria inte unna soçietæ ch’a n’à un beseugno despiou».
A cantante americaña, primma esponente do mondo do spettacolo çernua inte squæxi çent’anni, a l’à battuo in finale i prescidenti da Ruscia Vladimir Putin e da Ciña Xi Jinping.
A Swift, ch’a faià 34 anni de dexembre, a l’é a quarta Persoña de l’Anno nasciua inte l’urtimo mezo secolo.
Segondo Time «o seu ròllo into spantegâ o soft power di Stati Unii o l’à avuo un peiso».
Inte 17 anni da-o debutto a l’à produto ciù album da primmo pòsto in clascifica che quæsesegge atra cantante, a l’à impio i staddi e i cini e a l’à sponciou miggiæa de fan à registrâse pe-e eleçioin che vëgnan.
Dònna cheita da-o barcon à Sestri Ponente, o maio arrestou pe l’assascinio
Unn’atra dònna ammassâ, à Zena, davanti à seu figgio.
L’é capitou a-i 7 de marso: a Sharmin Sultana, de 32 anni originäia do Bangladesh, a l’ea mòrta dòppo cheita da-o barcon à Sestri Ponente.
In scê primme paiva ch’a se fïse cacciâ da pe lê.
Ma apreuvo à di meixi d’investigaçioin i carabinê an arrestou o maio, o Ahmed Mustak, de 44 anni e do mæximo Paise.
Un scenäio differente o l’é vegnuo feua da-o dissegno do ciù grande di doî figgi, un de 9 e l’atra de 7 anni.
«O papà o l’à sbattuo a testa da mamà», o l’à contou, confermando d’aveila vista anâ zu da-o barcon.
L’é vegnuo feua che l’òmmo o l’ea gioso e ossescivo, comme contava a mæxima vittima a-e seu amighe.
I vexin î sentivan de spesso rattellâ e i figgeu cianzeivan.
Oua son tutti doî inte unna struttua pe-i minoî.
O Mustak o no l’à respòsto à l’interrogatöio ma à l’avvocata o l’à contou che seu moggê «a no cuava a cà e i figgi e a stava delongo a-o telefono».
Funivia do Fòrte Begæ, a Sorvintendensa a domanda d’invexendâ o progetto
Brutta sorpreisa pe-o progetto da funivia che o Commun o veu construe tra-a Staçion Marittima e o Fòrte Begæ.
A Sorvintendensa de Zena a l’à depoxitou o seu pai, ch’o l’é poxitivo, ma o domanda de cangiâ ben ben o progetto.
In particolâ se ponta o dio contra l’ertessa, a forma e a poxiçion di pilloin, a cea de staçioin e a recheita in sciô patrimònio Unesco.
Unna riga de prescriçioin assæ pesante che porrieivan dâ di gròsci problemi a-i tecnichi.
A funivia a l’é finançiâ con 40 mioin d’into Pnrr e a dovià ëse finia do 2026.
«Semmo contenti che a Sorvintendensa a n’agge dæto de indicaçion – o l’à commentou l’assessô Piciocchi – noiatri no voemo fâ solo unna funivia ma unn’euvia d’arte».
L’occupaçion in Liguria a cresce ma i dependenti son ciù pöchi
Ciæo e scuo in sciô travaggio in Liguria.
Segondo i dæti de l’Istat pe-o terso trimestre do 2023 i occupæ montan de 6mia unitæ à peto do 2022, l‘1% in ciù.
A desoccupaçion a chiña do 6%.
Pe-o prescidente da Region Giovanni Toti son de «boñe notiçie» che «premian a politica ligure pe l’occupaçion».
Però no gh’é solo da stâ contenti: comm’a l’à denonçiou a Cgil, o travaggio dependente o perde 10mia unitæ in sce l’anno passou, contra a tendensa naçionale.
E a crescita de l’occupaçion a l’é ciù bassa che into Nord-Òvest.
L’occupaçion feminiña a cresce 4 vòtte de meno che a media do Nord-Òvest e 6 vòtte de meno che a media italiaña.
Suiçidio ascistio da-a sanitæ pubrica, à Trieste o primmo caxo in Italia
Primmo caxo de suiçidio ascistio in Italia co-o Serviçio sanitäio naçionale.
Unna dònna triestiña de 55 anni ch’a pativa de scleroxi multipla progresciva, unna moutia da-a quæ no se peu tornâ inderê, a l’é mòrta à cà seu a-i 28 de novembre apreuvo a-a somministraçion autònoma de unna meixiña letale, a-a presensa de un mego.
A diagnoxi a l’ea do 2010 e ormai a dependeiva areo da l’ascistensa.
Da un anno in sà a domandava de poeise dâ a mòrte ascistia de seu voentæ.
A l’ea anæta primma à l’Asl, ma a no l’aiva ottegnuo ninte, coscì a l’à fæto denonçia pe refuo d’atti d’offiçio e a s’é presentâ a-o tribunâ de Trieste ch’o l’à comandou de verifiche.
In sciâ fin a commiscion medica a gh’à dæto raxon.
O Pappa: «Ò za inandiou a mæ tomba e ò fæto semplificâ o morteuio».
«Ò za inandiou a mæ tomba in Santa Maria Maggiore».
A l’é a revelaçion che o Pappa Françesco o l’à fæto inte unn’intervista con unna televixon mescicaña.
«Quande arriva a vegiaia e i limiti beseugna indandiâse – o l’à dito o pontefiçe – pe questo ò incontrou o çeimoniê pe semplificâ o morteuio».
O Bergoglio però o l’à dito che, ascì co-i seu problemi de sanitæ, o no l’à mai pensou de dimettise.
O Ratzinger, o l’à azzonto, «o l’ea un òmmo grande e umio, che quand’o s’é accòrto di seu limiti o l’à avuo o cheu de dî basta».
A deçixon de fâse assotterrâ donde gh’é za i pappi Pio V e Paolo V a l’é ligâ a-a devoçion pe-a Vergine Salus Populi Romani representâ inta Cappella Paoliña.
Chiara Ferragni e Balocco, a battòsta de l’Antitrust in scî pandori pe-a reçerca
Unna bolletta da un mioin pe-e soçietæ ligæ a-a Chiara Ferragni e 420mia euro pe-i pandori da Balocco co-o marco de l’influencer.
A l’é a deçixon de l’Antitrust ch’a l’arriva à squæxi un anno de distansa da-a campagna de l’industria di dôsci ch’a l’aiva misso in vendia unn’ediçion limitâ, o Pandoro Pink Christmas, pe sostegnî a reçerca e l’uspiâ Regiña Margaita de Turin.
Segondo l’autoritæ se lasciava intende a-i consummatoî che avieivan contribuio à unna donaçion pe accattâ un neuvo machinäio, pe contra e soçietæ Fenice e TBS Crew an incasciou un mion e passa pe-a liçensa di marchi da Ferragni, sensa dâ ninte à l’uspiâ.
A donaçion l’aiva za fæta a Balocco avanti, sensa dâ a mente a-i pandori vendui.
«Me fa mâprô se quarchedun l’à capio mâ – a l’à deciarou l’influencer annonçiando ch’a faià recorso –.
Mi e a mæ famiggia aniemo avanti a fâ do ben comm’emmo fæto delongo».
Guæra à Gazza, Isræle e Stati Unii sempre ciù a-e curte
«Isræle o l’é apreuvo a perde o sostëgno do mondo».
À dîlo l’é stæto o prescidente american Joe Biden, accaxonando o seu pægio Benjamin Netanyahu de no voei «a soluçion à doî Stati».
A guæra à Gazza contra Hamas a l’anià avanti «fin a-a vittöia, anche sensa o sostëgno do mondo», o l’à respòsto o prescidente isrælian con denegâ a poscibilitæ che l’Autoritæ naçionale palestineise a pòsse controllâ a Striscia inte l’avvegnî.
E dapeu o l’à azzonto: «A guæra a saià longa, a no porrià duâ pe pöchi meixi.
E in sciâ fin guägniemo».
O ministro da Defeisa o se l’à piggiâ co-a Croxe Rossa in scî ostaggi: «Ògni giorno ch’o passa o l’é un fallimento».
Intanto l’Onu a l’à approvou l’abbòsso ch’o ciamma un «fermæ o feugo umanitäio a-a spedia» pe-a «scituaçion catastròfica à Gazza».
Scì a-e negoçiaçion pe l’intrâ de l’Ucraina inte l’Union Europea
O Conseggio europeo o l’à dæto a luxe verde pe-e negoçiaçion con l’Ucraina in vista de l’adexon à l’Union.
In sciâ fin o primmo ministro ongareise Orban, ch’o l’aiva pòsto o veto in scê eçeçioin a-e regole pe l’allargamento, o l’à lasciou a riunion a-o momento de votâ e o l’à commentou: «Deçixon errâ, che vaggan avanti da soli».
O Zelensky o s’é recillou: «Unna vittöia pe noiatri e pe tutta l’Euröpa».
Pe-o prescidente ruscio Vladimir Putin «a paxe in Ucraina a ghe saià quande a Ruscia a saià arrivâ a-i seu obiettivi», òsæ a «denazificaçion» e a «demilitarizzaçion» do Paise.
Pe-o segrettäio da Nato Jens Stoltenberg o Putin o s’inandia à unna guæra «longa e dua».
Ambiente, a-a Cop28 l’accòrdio «stòrico» in scî combustibili fòscili
Redue o consummo e a produçion de combustibili fòscili inte unna mainea «giusta» pe arrivâ à zero avanti ò d’in gio a-o 2050, comme arrecomanda a sciensa.
Con st’accòrdio chì s’é serrou a Cop28, a conferensa in sciô climma de Naçioin Unie à Dubai.
Unn’inteisa definia «stòrica» da ciù parte perché pe-a primma vòtta se parla ciæo de fòscile, sciben che into papê finale no se minsoña ciù a poula «sciortia».
Cioccæ de moen da tutti i 198 delegæ.
«E generaçioin che vëgnan ve ringraçian pe-a vòstra deçixon», o l’à commentou o prescidente da Cop28 Sultan Al Jaber.
Approvou a maneuvra da Region Liguria, arriva o pscicòlogo de base
Approvou in Conseggio regionale a maneuvra da Liguria, 7 miliardi e passa pe-o 2024.
A votaçion finale a l’é arrivâ inte unna giornâ de desmuo pe-a mòrte a-a cheita do conseggê spezzin Sauro Manucci de Fratelli d’Italia, piggiou da un patî à Zena inta seiaña di 20 de dexembre.
Ninte rattelle graçie à l’accòrdio in scî emendamenti trovou da-o prescidente Toti con tutta l’oppoxiçion, levou a Lista Sansa.
Tra e novitæ gh’é l’asilo nio de badda pe-e famigge con un Isee sotta i 35mia euro, l’introduçion do pscicòlogo de base inte Asl e unna nòrma ch’a permettià a-i meghi da sanitæ pubrica de travaggiâ inte struttue privæ.
O Toti o l’à promisso 50 mioin pe taggiâ e liste d’atteisa.
Da-o 2024 i treni saian de badda pe tutti i studenti liguri sotta i 19 anni, compreiso quelli zeneixi, e fin a-i 26 anni se porrià pagâ l’abbonamento a-a meitæ do prexo.
Assascinou con unna freccia inti carroggi, i avvocati: «O no voeiva ammassâlo»
«O Evaristo Scalco o no voeiva ammassâ, ma solo che mette poia: pe questo o no se meita a prexon à vitta».
A l’é a texi di avvocati che defendan o meistro d’ascia accaxonou d’avei ammassou con unna freccia o Javier Alfredo Miranda Romero de 41 anni, ch’o festezzava a nascion do seu figgin, l’anno passou inti carroggi da Maddæña.
Pe l’artexan de 63 anni a pm a l’aiva domandou a peña mascima perché no gh’ea de dubbi ch’o voëse corpî l’òmmo, ma pe-i legali e cöse no staieivan coscì: «O l’é stæto un evento no vosciuo – dixan –.
Dovemmo domandâse se sta persoña paxe, ch’a travaggia, a l’agge da moî in galea».
A sentensa a l’é prevista pe-i 11 de zenâ.
Delitto Nada Cella, a Procua a veu o proçesso pe-a Cecere
A Procua de Zena a l’à domandou de mandâ à giudiçio a Annalucia Cecere, a dònna accaxonâ d’avei ammassou a-i 6 mazzo do 1996 a segrettaia Nada Cella into studio do commerçialista Marco Soracco a Ciavai.
Pe lê ascì e pe-a moæ Marisa Bacchioni l’é stæto ciammou o proçesso.
A Cerere a l’é indagâ pe ammassamento volontäio aggravou da-a crudelitæ e da raxoin de nisciun conto: a l’avieiva ammassou a Cella perché a voeiva piggiâ o seu pòsto in sciô travaggio e inta predileçion do Soracco.
A-o commerçialista e à seu moæ se contesta e fäse deciaraçioin e a façilitaçion, perché avieivan mentio inti interrogatöi di meixi passæ.
A Camia a no l’appreuva o Mes, a maggioransa a se scciappa
A Camia a l’à bocciou a ratifica do Mes, o meccaniximo europeo de stabilitæ.
Se scciappa a maggioransa: Fratelli d’Italia e Lega an votou de scì, Forza Italia a s’é astegnua.
Ma ascì l’oppoxiçion a s’é spartia: Pd, Italia Viva, Azione e +Europa d’accòrdio, Verdi-Sinistra astegnui e i 5 Stelle contra.
A motivaçion dæta da-i cappigruppo de maggioransa a l’é che e Camie no porrieivan controllâ e recheite in sciâ finansa pubrica.
A propòsta a l’ea za stæta approvâ da atri 26 Paixi de l’Union Europea.
L’é arrivou incangio l’inteisa in sciô patto de stabilitæ tra-i ministri de l’Economia europëi, compreiso l’Italia.
«Emmo ottegnuo tanto, o l’é un accòrdio de bon sostegnî pe-o nòstro Paise», o l’à dito o ministro Giorgetti.
Moæ de 27 anni ammassâ à cotellæ da l’òmmo ch’a l’aiva denonçiou pe stalking
Ennexima dònna ammassâ in Italia.
A vittima a l’é a Vanessa Ballan, moæ de 27 anni, corpia con eutto cotellæ into peto davanti a-a pòrta de cà inte un paise do Veneto.
A l’aiva un figgeu de quattro anni, che a-o momento de l’assascinio o l’ea à l’asilo, e a l’aspëtava o seu segondo figgio.
À levâghe a vitta un òmmo de 41 anni, Bujar Fandaj, originäio do Kòssovo, ch’o sta inte un commun da arente e che a dònna a l’aiva za denonçiou pe stalking à ottobre.
I carabinê an recuggeito di indiçi che no lascian di dubbi: inte un video registrou da-e telecamere de guardia se vedde un òmmo con di vestî comme quelli sexii a-o Fandaj che inta mattinâ di 19 de dexembre, o giorno do delitto, o scompassa a cioenda da villetta.
Inta borsa gh’an trovou un cotello con unna lamma de 20 citti, lavou in parte.
Energia elettrica, o mercou avvardou o resciste fin à luggio
Se tramanda a-o 1° de luggio a fin do mercou avvardou de l’energia elettrica.
O prescidente de l’Arera, l’autoritæ de regolaçion de l’energia, o l’à firmou a delibera ch’a postiçipa o termine fissou pe marso.
«Unna notiçia poxitiva pe-i consummatoî – dixe l’Assoutenti – con 9 mioin e passa de famigge ch’avian doî meixi de ciù pe gödî do mercou avvardou».
De atre assoçiaçioin domandan de prolongâ o regimme de proteçion segge pe-a luxe che pe-o gazzo, pe-o quæ o termine ancheu o l’é fissou a-o 1° de zenâ.
Terrô à Praga, zoeno o spara da l’universcitæ: 15 mòrti e 24 ferii
Strage à l’universcitæ de Praga: un studente ceco de 24 anni, o David Kozak, o l’à ammassou o poæ e dapeu l’à averto o feugo in scê gente da-o teito do palaçio in ciassa Jan Palach.
O conto o l’é de 24 mòrti e 15 ferii.
O zoeno in sciâ fin o s’é ammassou davanti a-i poliçiòtti ch’ean arrivæ pe fermâlo.
«No gh’é nisciuña indicaçion che sto crimine o l’agge quarche ligammo co-o terroriximo internaçionale», o l’à affermou o ministro de l’Interno da Repubrica Ceca Vit Rakusan con çercâ d’appaxentâ a popolaçion sciätâ da quella ch’a l’é tegnua pe-a tragedia ciù grave inta stöia do Paise.
O Kozak in sciô Telegram o l’avieiva dito ch’o l’ea stanco da vitta, che tutti ghe voeivan mâ e lê ascì à tutti, e o l’aiva annonçiou de voei sparâ inte unna scheua e ammassâse.
Isræle-Hamas, l’Onu a l’appreuva a resoluçion in scî aggiutti à Gazza
O Conseggio de seguessa de l’Onu, con l’astenscion de Stati Unii e Ruscia, o l’à approvou a resoluçion à sostëgno di Emirati Arabi Unii ch’a prevedde de fâ passâ ciù aggiutti à Gazza con garantî a seguessa di operatoî, ma sensa a fin di combattimenti.
O conto di mòrti inta Striscia o passa e 20mia vittime e i 53mia ferii da-i 7 d’ottobre.
Isræle intanto o propoñe à Hamas doe settemañe de tregua pe fâ liberâ di atri ostaggi.
Segondo l’exerçito 2mia terroristi e passa sono stæti ammassæ da-a fin da tregua.
L’Euröpa a dixe de scì a-a Superliga, o ballon into ravaxo
O mondo do ballon o l’é torna into ravaxo.
A Corte Europea a l’à dæto raxon a-i club da Superliga e a l’à deciarou che gh’é un «abuso de poxiçion dominante» da parte de Uefa e Fifa inte l’organizzaçion di tornëi in Euröpa e inta gestion di driti.
O Real Madrid e o Barçeloña lödan a deçixon, tutti i atri se dixan contra.
In Italia solo o prescidente do Napoli De Laurentiis o mostra unn’avertua, ma s’aspeta de conosce l’opinion da neuva dirigensa da Juventus, protagonista do progetto (fallio) inte l’epoca di Agnelli.
«Che fassan, saian inta doî», o commento do prescidente de l’Uefa Ceferin.
E o cappo da Fifa Infantino o ghe va apreuvo: «Con tutto o rispetto, no cangia ninte».
Gh’arriva unna bolletta da 15mia euro, a meue o giorno avanti Dënâ
A l’à visto unna bolletta de l’ægua da 15mia euro e passa e gh’é vegnuo da patî.
Passou quarche giorno à l’uspiâ in condiçioin despiæ, a l’é mòrta o giorno avanti Dënâ.
A se n’é anæta coscì a Caterina Giovinazzo, unna dònna d‘88 anni de Camporosso, apreuvo à quello che a soçietæ Iren a l’à conosciuo comme un errô caxonou da un problema de lettua do contatô.
A scignoa a l’aiva reçevuo a brutta sorpreisa a-i primmi de dexembre e a banca a l’aiva za autorizzou o pagamento da meitæ do dovuo.
In veitæ a Giovinazzo a l’aiva da pagâ solo 55 euro.
«Mi ascì vorriæ criâ da unna parte l’ingiustiçia, ma da l’atra a caitæ e o perdon», o l’à dito o parreco a-o morteuio con duxento persoñe.
Zoeno de 27 anni o cazze into Besagno e o meue
Un zoeno de 27 anni o l’é mòrto into cazze da unna miagetta in sciô Besagno, into quartê de Marasci à Zena.
O l’é avvegnuo à l’arba di 26 de dexembre.
O se ciammava Franklin Jair Choez Moreira.
E registraçioin de telecamere de guardia, vixonæ da-a poliçia, ô mostran ch’o s’arrampiña da solo in sciâ miagetta, o se gia de spalle e o perde l’equilibrio, preçipitando pe 8 metri into veuo.
I genitoî, che no se dan paxe, an domandou a-a Procua e ottegnuo de fâ l’autopscia in sciô còrpo, sciben che o magistrato Stefano Puppo o no l’aiva dispòsta.
L’examme o servià a capî se o zoeno, ch’o l’ea anæto à ballâ dòppo a seiaña de travaggio inte un ristorante, o l’avesse bevuo ò piggiou de sostanse ò se l’agge piggiou un patî.
Regazzificatô, o sondaggio de polemiche: «O 60% di liguri o l’é d’accòrdio»
O 60% di liguri o saieiva d’accòrdio co-o regazzificatô a-o largo de Saña: o dæto o vëgne feua da un sondaggio commiscionou à l’instituto Ipsos da-o Comitato Toti Liguria e finio into mezo de bæghe politiche.
A relevaçion a l’é stæta realizzâ inte primme doe settemañe de dexembre con de interviste telefòniche in sce un campion d‘800 rescidenti in Liguria de 18 anni e passa, spartii pe sesso, etæ e provinsa in base a-a struttua demografica da region.
Unna notiçia ch’a l’à açeiso torna o feugo da protesta.
«O no vâ ninte, i savoineixi an za dito bello ciæo de na.
I ciù tanti in Liguria no son informæ assæ pe esprimme unn’opinion consciente», a replica di comitati conträi a-o progetto.
L’Agcom a l’à contestou a definiçion de «sondaggio» pe-a mancansa de unna nòtta informativa.
«O regazzificatô o no l’à da fa solo co-i çinque commun interessæ, ma con tutta a Liguria e l’Italia: do gazzo n’an tutti de beseugno», a respòsta do prescidente Giovanni Toti.
Addio a-a Vanessa Ballan: «Ghe veu unna soçietæ ch’a refue a violensa in scê donne»
Beseugna impegnâse pe «unna soçietæ ch’a refue inte poule, inti atti e inti fæti a violensa in scê dònne e ch’a passe avanti a-o mattô de voei aveighe unna persoña».
L’à dito o vesco de Treviso Michele Tomasi into çelebrâ o morteuio da Vanessa Ballan, a dònna de 26 anni ammassâ à cotellæ a-i 19 de dexembre.
In prexon, accaxonou de l’assascinio, gh’é o Bunjar Fandaj de 41 anni.
Inte çentanæa an vosciuo dâghe l’urtimo saluo into dòmmo de Castelfranco Veneto.
Oua a Procua a mandià a-o ministëio da Giustiçia de relaçioin co-e raxoin pe-e quæ, dòppo e denonçie da Ballan contra l’òmmo ch’o l’à ammassâ, no l’é stæto piggiou nisciuña mesua de prevençion.
Intanto à Novellara, in Emilia, unna figgia de 20 anni a l’à denonçiou i genitoî pachisten che â voeivan costrenze à maiâse con un coxin mai conosciuo: «Sedonca – a menassavan – ti faiæ a fin da Saman Abbas», a figgia che do 2021 a l’ea stæta ammassâ da-a famiggia pe-a mæxima raxon, into mæximo paise.
Comme cangia l’Irpef co-e neuve quöte: avansi fin à 260 euro
Tanto che a Camia a l’à votou o scì definitivo a-a maneuvra, o governo Meloni o l’à avou o decreto-lezze Milleproroghe co-a reforma do fisco.
O neuvo scistema o prevedde træ quöte: o 23% fin à 28mia euro, o 25% tra 28 e 50mia, o 43% in scî redditi ciù erti.
Pe-e fasce che paghian ciù pöche tasce l’avanso o porrià arrivâ à 260 euro à l’anno.
Unn’atra novitæ da fin do 2023 a l’é l’inteisa in sciô Superbonus ch’o vegnià mantegnuo pe-i redditi sotta i 15mia euro.
In ponto conçescioin da mæña se ne parlià à zenâ.
Polemica in sce unna propòsta de lezze firmâ da un senatô de Fratelli d’Italia pe permette a caccia da l’etæ de 16 anni, retiâ pe voentæ do ministro Lollobrigida.
Commisse e consulense Anas, arrestou pe corruçion o figgio do Verdini
A Procua de Romma a l’à inandiou unn’investigaçion pe de suppòste inregolaritæ in scê commisse e inta ræ de consulense de l’Anas.
I fanæ da magistratua an pontou in particolâ unna cæga da 180 mioin pe di travaggi in scê gallerie.
A-i arresti in cà, insemme à atre quattro persoñe, gh’é o Tommaso Verdini, figgio do passou parlamentare Denis, un di personaggi ciù vexin a-o Berlusconi.
I accaxonamenti son de corruçion e manipolaçion de cæghe pubriche.
Inte unn’interçettaçion o Fabio Pileri, sòçio do Tommaso Verdini inte l’Inver, o parla de un «accòrdio» fæto co-a Lega.
L’oppoxiçion a l’à ciammou «unn’informativa urgente do ministro Salvini» in parlamento.
Guæra Isræle-Hamas, inte un video detegnui palestineixi nui à Gazza
Dënâ sotta e bombe à Gazza, donde a guæra «a l’anià avanti pe ben ben di meixi», o l’à avvertio o cappo de l’exerçito isrælian.
Intanto a Cnn a l’à mandou in onda un video ch’o mostrieiva di òmmi, de dònne e di figgeu palestineixi detegnui e despuggiæ da-e fòrse isræliañe inte un stadio de Gazza.
Tenscion a-e stelle con l’Iran dòppo che un miscile o l’à ammassou o generâ Sayyed Razi Mousavi, veteran di Guardien da revoluçion.
O prescidente turco Erdogan o l’à attaccou o Netanyahu: «No gh’é de differensa tra l’ossescion do Hitler pe-a razza ariaña e l’intendimento d’Isræle che ste tære antighe seggian destinæ solo a-i ebrëi».
A replica a l’é arrivâ de botto: «Lê, ch’o commette un genoçidio tra i curdi, o l’é l’urtimo ch’o ne peu fâ de prediche».
L’Ucraina sotta i attacchi rusci: «Ne serve ciù sostëgno da-o mondo»
«O mondo o l’à da capî ch’emmo beseugno de ciù sostëgno e fòrsa pe fermâ sto terrô».
L’à dito o Andriy Yermak, conseggê do prescidente ucraino Volodymyr Zelensky, dòppo l’urtimo attacco ruscio ch’o l’à caxonou a-o manco 22 mòrti e 132 ferii.
«Respondiemo e aniemo avanti à scombatte pe-a seguessa do nòstro Paise intrego», o l’à scrito o Zelensky.
«Ghe veu di fondi oua», a l’à inscistio l’ambasceuia americaña à Kiev.
Intanto o Alexey Navalny, l’oppoxitô prinçipâ do Putin confinou inte unna colònia penale, o l’à dæto torna de seu notiçie: «No stæ in pensceo pe mi, staggo ben».
Inzegnê attaccou e ferio da un robot inta fabrica da Tesla
Un robot o l’à cacciou un òmmo in tæra e o l’à ferio a-a scheña, à unna man e à un brasso con un arpon d’äsâ.
L’é quello ch’o l’é capitou che l’é doî anni à un inzegnê inta Giga Texas, a fabrica da Tesla donde o Elon Musk o ponta à construe unna machina elettrica ciù econòmica de 25mia dòllari.
Unna stöia tiâ feua da-o tabloid Daily Mail inte un momento de gran discuscion in sce l’intelligensa artifiçiale e l’automatizzaçion inti sciti de travaggio.
O Musk o l’à minimizzou: «L’açidente o l’é stæto dovuo à un brasso robòtico ordenäio, no a-o nòstro robot umanòide Optimus».
L’inzegnê o l’ea apreuvo à programmâ torna de atre machine e o l’é stæto sarvou da l’intervento di colleghi.
Mezzi Amt de badda, coe pe l’abbonamento e primme bollette
Exòrdio invexendou pe-e neuve tariffe de l’Amt de Zena.
Da-i 15 de zenâ i ciù vegi de 70 anni (solo dòppo 9.30) e i ciù zoeni de 14 (delongo) peuan viægiâ de badda in scî mezzi.
Ma into primmo giorno da mesua inte çentanæa se son presentæ a-i portelli pe ottegnî a tessia neçessäia pe ëse in regola.
À Paxo l’é arrivou fiña a poliçia pe appaxentâ e gente in coa.
Coscì o Commun e l’açienda an stabilio che fin a-i 30 d’arvî bastià un documento d’identitæ.
L’é za arrivou e primme bollette a-i ançien sensa biggetto primma de l’oa consentia e ascì a-i turisti «à giabba» in metropolitaña: da-o 1° de zenâ, defæti, solo i rescidenti peuan piggiâla à tutte e oe sensa pagâ, pægio pe-i ascensoî e e funicolare.
Ponte Morandi bis, comensa o proçesso: ciammou 100 mioin de danni pe-i pedaggi
L’é comensou con l’udiensa preliminare o proçesso dito «Ponte Morandi bis» in scê presonte fäse relaçioin e i contròlli mancæ in sce ponti e gallerie.
I utenti de autostradde da seçion de Zena an domandou de constituîse parte çivile pe un danno de 100 mioin caxonou da-i pedaggi stæti pagæ ma no investii pe-e manutençioin.
Pe contra a Cgil, à differensa di atri scindicati confederali, a l’à annonçiou ch’a no veu intrâ into proçesso perché «i louanti an sempre fæto quello che ghe domandavan».
Son 47 e persoñe imputæ, tra i quæ di cappi passæ de Autostrade e Spea, anche pe-o deruo do vòtto da galleria Bertê de l’A26.
Eleçioin, à Sanremmo o çentro-drita o va à reisego de scciappâse
S’ascada l’äia in vista de eleçioin amministrative in Liguria e into çentro-drita l’é scciuppou o caxo Sanremmo.
A Lega e Fratelli d’Italia an dæto a seu benediçion a-a candidatua do Gianni Rolando, çernuo in particolâ da-o senatô Gianni Berrino.
«L’ò lezuo in scî giornali, unna mainea innovativa de scompartî – o commento fastidiou do prescidente Toti –.
Pe dex’anni emmo perso à Sanremmo, no vorrieiva che ste deçixoin ne portessan à un exito pægio».
I çivichi defæti pontavan in sce l’avvocato Alessandro Mager e oua o reisego o l’é quello de unna scciappeuia inta coaliçion.
O governatô però o l’à asseguou che o dialogo o l’é ancon averto e ch’o tendieiva à escludde a presensa de unna lista co-o seu nomme.
Dònna a s’ammassa dòppo a polemica pe unna reçenscion in sciô seu ristorante
A l’é stæta trovâ mòrta in sciâ riva do sciumme Lambro a Giovanna Pedretti, a baccaña de un ristorante da provinsa de Lodi ch’a l’ea finia into mezo de unna tempesta in scî social pe avei respòsto à unna reçenscion omòfoba in sciâ Ræ.
A dònna, de 59 anni, a l’ea stæta investia da-e polemiche apreuvo a-i scriti da giornalista e influencer Selvaggia Lucarelli e do galante Lorenzo Biagiarelli, ch’aivan sostegnuo che a reçenscion pubricâ a fïse fäsa.
A Procua de Lodi a l’indaga pe instigaçion a-o suiçidio.
A figgia da Pedretti a l’à attaccou a Lucarelli in sce Instagram: «Graçie pe avei massacrou mæ moæ».
Lê a l’à replicou: «Nisciun se poñe o problema che scrive de cöse no vee peu mette à reisego».
E a l’à denonçiou d’avei reçevuo de menasse.
Lezze in sciâ fin de vitta, in Veneto a s’afferma pe un voto
A l’é stæta fermâ a lezze in sciô fin de vitta da Region Veneto portâ in Conseggio da l’assoçiaçion Luca Coscioni con 9mia firme.
O conto di voti o l’é finio 25-25: serviva a-o manco un scì de ciù.
O prescidente Luca Zaia o l’aiva annonçiou o seu pai poxitivo, ma o l’aiva lasciou libertæ de consciensa a-i seu.
L’é stæto determinante træ astenscioin, doe da Lista Zaia e uña do Pd.
Se a lezze a fïse passâ, o Veneto o saieiva stæto a primma Region à dâse unna normativa in sciô suiçidio ascistio.
A novitæ ciù importante a l’ea l’impoxiçion de un termine mascimo de 27 giorni perché e Asl respondessan a-i mouti con de patologie che no se peuan cuâ che domandan a-a sanitæ pubrica de fâ o trattamento pe-a mòrte de seu voentæ.
O Salvini o l’à strinou o Zaia: «Mi ascì aviæ votou de no».
O Dombrovskis à Davos: «L’Italia a no l’é in linea co-e recomandaçion de l’Ue»
«L’Italia a no l’é in linia co-e recomandaçioin de l’Union Europea».
L’urtima bacchezzâ in scî conti de Romma a l’é arriva in sciâ fin do World Economic Forum de Davos da-a bocca do Valdis Dombrovskis, o viçeprescidente da Commiscion.
«Emmo domandou à l’Italia d’intraprende de deviaçioin e de mettise torna in riga», e seu poule nette abasta.
Ma da lì à pöco un pòrtavoxe o l’à aggiustou o tio: «A poxiçion a l’é a mæxima de novembre, a no l’é cangiâ».
L’Italia a l’ea stæta missa into gruppo di Paixi sotta osservaçion, che devan tegnîse pronti à portâ de correçioin a-e seu maneuvre finançiäie.
Neuve tenscioin into Levante de Mezo.
O Netanyahu: «No ghe saià un stato palestineise»
S’arve di neuvi fronti into Levante de Mezo.
L’Iran o l’à tiou di miscili contra l’Iraq e a Sciria, ma o l’à attaccou anche in Baluchistan, in sciô territöio do Pakistan, ch’o l’à respòsto inta çittæ de Saravan.
Ma se travaggia za à unn’intesa pe unna de-escalation.
Intanto Hamas o l’à annonçiou a mòrte de doî ostaggi ch’ean stæti mostræ inte un video, con dâ a corpa à di bombezzi d’Isræle.
O Netanyahu o l’insciste à dî che no ghe saià nisciun stato palestineise dòppo finio a guæra, o conträio de quello che vorrieiva o governo american.
Exerçitaçion da Nato contra a Ruscia, o Putin: «No se retiemo mai»
A Nato a l’à inandiou a ciù grande exerçitaçion contra a Ruscia da-a fin da Guæra Freida.
L’operaçion, ciammâ Steadfast Defender 2024, a l’incomensià a-i urtimi giorni de zenâ co-a parteçipaçion de 90mia sordatti da-i stati amixi e da-a Sveçia, e a l’anià avanti fin à mazzo.
O scenäio scimulou o l’é quello da «respòsta à unna menassa militare».
O prescidente do comando militare da Nato, l’armiraggio Rob Bauer, o l’à avvertio che «a paxe a no se peu ciù dâ pe segua» e che «a guæra a l’é un fenòmeno ch’o tia drento tutta a soçietæ», ch’a l’à da sostegnî i militari con «di òmmi e di mezzi».
Intanto però o Putin o mette in ciæo: «No se retiemo mai da l’Ucraina».
E i Paixi baltichi, inta poia de unn’invaxon, an annonçiou a construçion de struttue de defeisa inti anni che vëgne.
Stati Unii, o Trump o trionfa a-e primäie in Iowa
O Donald Trump, o passou prescidente di Stati Unii, o l’à guägno ben ben a-o primmo gio de eleçioin primäie in Iowa con pöco ciù da meitæ di voti e unna distansa de 30 ponti.
A-o segondo pòsto o Ron DeSantis.
«Son recoviou da sta vittöia – o l’à commentou o tycoon –.
Oua che l’America a torne unia».
O Biden o l’à reconosciuo che o Trump o l’é o ciù avvoxou pe l’investitua repubricaña, ma into caxo ch’o vegnisse torna o prescidente o temme «di attacchi da bruttô, de böxie infinie e de gren speise».
I figgeu palestineixi saian cuæ à l’uspiâ Gaslini de Zena
Un çentanâ de figgeu palestineixi saian cuæ à l’uspiâ Gaslini de Zena.
Unna primma squaddra, coordinâ da-o Andrea Moscatelli, a l’é partia a-i 18 de zenâ e unna segonda, guiddâ da-o Gianluca Piatelli, a l’é in scî pissi de mettise in viægio.
L’intençion a l’é inandiâ a-a spedia o traspòrto da Gazza con di xeui e comensâ à fâ i primmi interventi in scî paçienti ciù gravi inti giorni che vëgne.
L’instituto o l’asseguià l’ascistensa sanitäia à tutti i figgeu che n’avian de beseugno.
«Inti contesti de guæra tròppo de spesso i piccin son quelli che patiscian o pezo – o l’à commentou o prescidente do Gaslini Edoardo Garrone – ma noiatri s’impegnemmo de longo pe quello che semmo fâ megio: cuâ i figgeu da Liguria, de l’Italia e do mondo».
Sanitæ, o Toti: «Basta profittâ in scê difficoltæ».
Do 2023 prestaçioin cresciue de mezo mion
«No veuggio asconde i problemi che gh’é, ma profittâ in scê difficoltæ do scistema sanitäio o l’é desconoscente pe-o sfòrso che fa i profescionisti».
O prescidente da Liguria Giovanni Toti o passa à l’attacco e o ciamma unna conferensa stampa periòdica pe comunicâ i exiti poxitivi do scistema regionale.
«L’é giusto che i çittæn saccian cöse semmo apreuvo à fâ», o l’à azzonto.
O governatô o l’à confermou i 42 mioin pe-e liste d’atteisa e i 220 mioin do Pnrr pe-a sanitæ in Liguria, co-e primme struttue ch’arvian do 2024.
Dapeu o l’à revendicou i 1.700 infermê assonti inte l’urtimo anno e mezo.
Segondo i dæti de l’Alisa, do 2023 s’é produto 500mia prestaçioin in ciù da l’anno passou.
Da chì a-a stæ unna pisciña in mâ davanti a-a Gainaa
Unna pisciña in mâ delimitâ con de böe tra a riva d’Arbenga e a Gainaa, pe promeuve l’isoa e fâ arrivâ i turisti.
O progetto, presentou in Region, o saià realizzou da chì a-a stæ ch’a vëgne.
I finançiamenti, pöcassæ 3 mioin d’euro, arrivan da l’Union Europea.
À sviluppâ e propòste insemme a-e instituçioin do territöio saià l’Universcitæ de Zena.
I autoî de l’iniçiativa asseguan che se faià tutto into rispetto da natua e che l’intençion a l’é quella de façilitâ de attivitæ sportive ligæ a-o mâ pe sostegnî l’economia locale.
Eleçioin, se vota i 8-9 de zugno.
Primmo scì pe l’autonomia differençiâ
O Conseggio di ministri o l’à deçiso a dæta de pròscime eleçioin: se votià a-i 8 e 9 de zugno pe-e europee, e amministrative e inte quarche caxo e regionale ascì, quello che se dixe un election day.
Un appuntamento ch’o ne sa anche de preuva politica pe verificâ a tegnua do consenso pe-o governo.
Intanto in Senato l’é arrivou o primmo scì a-a lezze in sce l’autonomia differençiâ.
Into votâ i esponenti do Partio Democratico an mostrou di feuggi con stampou a bandea italiaña e da-i banchi l’é stæto intonou l’inno naçionale.
O cammin da reforma o va avanti a-a Camia donde a maggioransa a ponta à l’approvaçion avanti de eleçioin.
L’oppoxiçion a l’à za annonçiou ch’a se battià pe-o referendum.
Italia con Fransa e Germania into Mâ Rosso: «Defendiemo e nòstre nave»
Anche l’Italia a l’intervegnià into Mâ Rosso pe fermâ i attacchi di Houthi che son apreuvo à mette in crixi a navegaçion internaçionale con çentanæa de barchi costreiti a fâ o gio de l’Africa.
A miscion militare con Fransa e Germania a saià unn’açion «pe-o ciù de politica de defeisa – a l’à dito a prescidente Meloni –.
De de lì passa o 15% do commerçio mondiale, no poemo açettâ sta menassa».
O ministro de l’Estranxeo Antonio Tajani o s’augua che l’approvaçion definitiva a l’arrive fito e o commenta: «No femmo a guæra à nisciun, ma defende e nòstre nave o l’é un dovei da Repubrica e do governo».
L’é mòrto o Gigi Riva, inte 30mia a-o morteuio à Caggiai
O l’é mòrto de 79 anni o campion de ballon Gigi Riva, zugou da Naçionale e do Caggiai, donde o l’à passou tutta a carrea arrivando à guägna o stòrico scudetto do 1970, sciben che e gren squaddre che corrissan apreuvo.
E pròpio inta çittæ sarda, ch’o no l’aiva ciù vosciuo lasciâ, o l’é stæto piggiou da un infarto.
Co-a maggia di azzurri o Riva o l’é stæto o megio marcatô de tutti i tempi, con 35 ræ inte 42 partie.
Ciù de 30mia persoñe son anæte à dâghe l’urtimo saluo à Caggiai.
«O l’é stæto un hombre vertical fin à l’urtimo, o se n’é anæto comme voeiva lê», o l’à dito o figgio Nicola.
A-o Riva saià intitolou o neuvo stadio da çittæ.
A Corte de l’Aia: «Isræle o deve prevegnî o genoçidio contra i palestineixi»
Isræle o deve «prevegnî quæsesegge açion» ch’a se pòsse configuâ comme genoçidio contra i palestineixi, «punî ògni instigaçion pubrica» à commettilo e consentî l’intrâ di aggiutti inta Striscia de Gazza.
A l’é a deçixon da Corte internaçionale de giustiçia de l’Aia apreuvo à l’accaxonamento avansou da-o Sudafrica.
I giudiçi an reconosciuo che existe un caxo da valuâ, ma no son arrivæ à impoñe un fermæ o feugo a-a spedia, ch’o l’ea pròpio a primma instansa.
Pe-o prescidente Benjamin Netanyahu parlâ de genoçidio o l’é unn’offeisa e l’ordinansa di giudiçi a no leva a-o Stato ebraico o «drito à defendise da soli».
Intanto i Stati Unii an sospeiso i finançiamenti à l’Agençia de Naçioin unie pe-i pròfughi palestineixi apreuvo a-o presonto interessamento de 12 dependenti inti attacchi di 7 d’ottobre contra Isræle.
Fransa, a protesta di agricoltoî a menassa d’invadde Pariggi
Gran ravaxo in Fransa pe-a protesta di agricoltoî che menassan de bloccâ l’intrâ à Pariggi co-i trattoî, che son za arrivæ a-e banlieu.
A-i 23 de zenâ unna dònna ch’a manifestava con seu maio e seu figgia a l’é stæta ammassâ da l’autista de unna machina asbriâ in scê gente.
Un gruppo de viticoltoî o l’à forsou doî depòxiti da gran distribuçion vexin à Béziers.
I agricoltoî veuan de semplificaçioin amministrative e de compensaçioin ciù spedie in caxo de desastri da natua.
I serviçi de seguessa an za misso in guardia in sciô reisego de violense se o governo o no faià di gesti concreti.
Neuva York in guæra co-i social: «Un reisego pe-a sanitæ pubrica»
Neuva York a l’é a primma çittæ americaña, e fòscia do mondo, à deciarâ a guæra a-i social network.
«Son un reisego pe-a sanitæ pubrica, comme unna tosciña ambientale – e poule due do scindico Eric Adams –.
No poemo stâ à ammiâ e consentî a-e Big Tech d’inricchîse in sciâ privacy di nòstri figgi».
E o l’à promisso che i social saian trattæ comme «o tabacco e e pistòlle».
Cöse se faià pe da bon se savià ciù in là, ma gh’é za chi vorrieiva che o scindico o tornesse a-o proibiçioniximo do Micheal Bloomberg ch’o l’aiva misso a-o bando i telefonin inte scheue pubriche.
Inte l’aspëtâ e mesue da stâghe apreuvo, l’é stæto pubricou un arregòrdo con di conseggi a-i grendi pe promeuve un uso san di social network.
Açidenti in sciô travaggio, doî mòrti à Arasce e in sce l’A12
Atri doî açidenti mortali in sciô travaggio in Liguria into gio de pöche oe.
A-i 5 de frevâ un operäio de 58 anni, o Luciano Peirano, o l’é cheito d’in sce unna betonea inte un cantê à Arasce, o l’à piccou a testa in tæra e o l’à perso a vitta.
À ninte l’é servio i soccorsci.
A Procua de Saña a l’à averto unn’investigaçion pe ammassamento corposo.
O giorno apreuvo un òmmo de 42 anni, o Basar Shames originäio do Bangladesh, o l’é mòrto inte un gròsso açidente in sce l’autostradda A12 à Rapallo tanto ch’o l’anava à louâ a-a Fincantieri de Riva Trigoso.
O frugon ch’o portava lê e atri eutto colleghi o l’à sbandou e o l’é finio contra un miagion.
Çerti son sciortii d’into mezzo e son stæti investii da-e machine che vegnivan de derê.
Atri doî operäi an patio de lexoin grave.
Dexe e vettue interessæ.
Anche in sce sto caxo indaga a Procua: uña de ipòtexi a l’é che l’autista o fïse distræto da-o telefonin.
I dependenti do stabilimento an averto unn’arrecuggeita de dinæ pe aggiuttâ a famiggia do Shames.
A nave Vulcano arrivâ a-a Spezza, 17 figgeu palestineixi à Zena
A l’é arrivâ a-a Spezza a nave Vulcano da Mæña militare: à bòrdo 60 figgeu palestineixi partii d’in Egitto pe ëse cuæ inti uspiæ italien.
Tra de loiatri 17 son arrestæ à Zena, 13 son stæti recoveræ à l’uspiâ pediatrico Gaslini.
E famigge an trovou allögio graçie a-a mobilitaçion di enti do terso settô comme a Caritas.
I meghi che î an operæ an contou de casce da testa desfondæ e proiettili acciantæ inta carne.
Unna primma squaddra de l’instituto zeneise a l’ea za partia à zenâ pe inandiâ o trasferimento, un segondo gruppo o l’ea anæto in miscion inti Emirati Arabi pe fâ di interventi de neurochirurgia ben ben diffiçili.
Sandöia, o Marco Lanna o dà e dimiscioin da prescidente
Neuvo scrollon pe-a Sandöia, dòppo o drammatico passaggio da soçietæ da-o Ferrero à Radrizzani e Manfredi l’anno passou.
O Marco Lanna o l’à dæto e dimiscioin da prescidente, incarrego ch’o l’aiva tegnuo da-o dexembre do 2021.
A conferma a l’é arrivâ drita da Corte Lambruschini: «O l’à piggiou a prescidensa inte un momento di ciù diffiçili da stöia da Sandöia – se leze inte unna nòtta – con riëscî à garantî serietæ e equilibrio.
A seu deçixon a l’ea in examme da pe coscì e inta programmaçion da restrutturaçion de l’açienda no manchià de seguo e opportunitæ pe avvexinâse torna.
O rappòrto o no finisce ancheu».
A-a fin da partia co-o Modena o Lanna o l’ea anæto à saluâ i tifoxi sotta a Sud, un gesto che oua o pâ avei a varsciua de un congê.
Ninte trattoî a-o Festival de Sanremmo, o governo o promette de mesue
A protesta di trattoî a l’é arrivâ a-o Festival de Sanremmo, ma à l’Ariston no l’é introu nisciun agricoltô: a Rai, d’inteisa co-o ministro de l’Interno Matteo Piantedosi, a l’à deçiso de fâ leze a-o Amadeus un messaggio concordou avanti.
À Romma l’incontro à palaçio Chigi donde a prescidente Giorgia Meloni a l’à propòsto l’esençion de l’Irpef in scê rendie agräie, ma solo pe chi n’à de beseugno, saieiva à dî fin a-i 10mia euro.
«O l’é un ponto de partensa ma son convinto che se pòsse fâ de ciù», o l’à respòsto o Matteo Salvini.
A mesua a garantià o 90% e passa de impreise, o l’à azzonto o ministro de l’Agricoltua Francesco Lollobrigida.
Un çentanâ de trattoî o l’à formou un corteo in sciô Grande raccordo anulare.
Intanto l’Union Europea, in sce l’onda de proteste inte ciù Paixi, a l’à fæto marcia inderê in sciâ propòsta de un taggio a-i pestiçidi da chì a-o 2030.
Figgia de 13 anni violentâ inte un parco à Catania
Unna figgia de 13 anni a l’é stæta violentâ da un gruppo de zoeni inti bagni de un parco pubrico à Catania.
Con lê gh’ea ascì o galante, ch’o l’é stæto menassou e tegnuo lontan tanto che doî de loiatri â costrenzeivan à patî di abuxi e i atri ammiavan a scena de de d’ato.
Dòppo a segonda violensa a figgia a l’é arriëscia à scappâ e a l’à ciammou aggiutto inta stradda.
Sette e persoñe ch’avieivan parteçipou, di quæ trei minoî.
«O Stato o gh’é e o garantià che se fasse giustiçia», a l’à dito a prescidente do Conseggio Giorgia Meloni.
O Salvini o l’à propòsto torna a crastaçion chimica pe-i responsabili.
Tenscion in sciâ Stellantis, comensa a mobilitaçion à Mirafiori
Monta a tenscion inta fabrica de Mirafiori apreuvo che l’amministratô delegou da Stellantis Carlos Tavares o l’à dito che «l’Italia a dovieiva fâ de ciù pe proteze i seu pòsti de travaggio» e che «se no se dà di aggiutti pe accattâ di mezzi elettrichi se mette à reisego i stabilimenti».
O John Elkann, prescidente da Stellantis, o l’à incontrou o prescidente Mattarella e asseguou che o gruppo o l’arresta in Italia.
Ma i operäi an comensou à fâ di sciòperi: «Mescemmose comme i agricoltoî, l’avvegnî o l’é inçerto e no ne dan de respòste».
Pe de ciù l’é arrivou a notiçia che da-i 31 de marso finià a produçion do Maserati Levante.
I scindicati inscistan perché s’arve unna discuscion con l’açienda e o governo.
Guæra Isræle-Hamas, o Netanyahu o refua a tregua e o l’inandia un attacco à Rafah
Nisciuña tregua con Hamas: o prescidente isrælian Benjamin Netanyahu o bòccia l’ipòtexi d’accòrdio co-a mediaçion do Qatar e o definisce un «stralabio» e condiçioin pòste da-i islamisti che vorrieivan a fin areo di combattimenti à Gazza.
«Semmo vexin a-a vittöia, a no l’é costion d’anni», o l’à azzonto o prescidente che intanto o l’à comandou a l’exerçito d’anâ verso Rafah, donde gh’é a ciù gran parte da popolaçion da Striscia, e o l’à dispòsto o cian pe stramuâ i çivili.
«Un attacco à Rafah – o l’à dito o segrettäio generale de l’Onu Guterres – o faieiva cresce quello ch’o l’é za un peson umanitäio, con de conseguense che no se peuan manco contezzâ».
I Stati Unii ascì an avvertio: «O saieiva un desastro».
O re Carlo o l’é mouto de cancao, a Gran Bretagna in anscëtæ
O re Carlo o gh’à un cancao.
A notiçia a l’à invexendou a Gran Bretagna.
A moutia a gh’é stæta diagnosticâ apreuvo à un intervento inta London Clinic.
«O l’é stæto piggiou pe tempo», o l’à asseguou o primmo ministro Rishi Sunak: o Carlo, de 75 anni, o l’à za comensou à sottopoñise à di «trattamenti regolari» che ô constrenzian à piggiâse unna pösa da-i impegni offiçiæ.
O prinçipe William, erede a-o tröno, o l’é tornou à fâse vedde in pubrico, sciben che e fonçioin de cappo do Stato arrestan tutte à carrego do poæ.
Ma oua l’abdicaçion, da quello che se dixe, o no l’é ciù un argomento proibio.
Stati Unii, di repubrichen veuan remeuve o Biden: «O no l’é ciù bon»
Di esponenti repubrichen an domandou de valuâ a proçedua pe remeuve o prescidente di Stati Unii Joe Biden in base a-o 25eximo emendamento da constituçion, introduto dòppo l’assascinio do Kennedy, ch’o ne prevedde a sostituçion pe inabilitæ.
O l’é o mæximo emendamento tiou à mezo ciù vòtte pe levâ d’in carrega o Donald Trump inti anni do seu governo.
Segondo un gruppo de deputæ e senatoî o Biden o no saieiva ciù bon à fâ e seu fonçioin pe-e seu mancanse de memöia.
Pe applicâ sta nòrma basta che o viçeprescidente e a maggioransa do governo mandan unna lettia a-o Congresso.
Se o prescidente o s’oppoñe, tocca a-a Camia deçidde con doî tersci di voti.
Dònna accotellâ da-o nevo à Riva Trigoso, a l’é grave
Un òmmo de 44 anni, o Christian Frediani, o l’à accotellou inta goa a lalla de 57 anni dòppo unna rattella.
O l’é capitou inta neutte tra-i 13 e i 14 de frevâ à Riva Trigoso.
A dònna a l’é stæta portâ in condiçioin grave à l’uspiâ San Martin de Zena.
O nevo, imbriægo, o l’à ferio ascì a moæ de 70 anni ch’a s’é rotta unna gamba into çercâ de defende a seu.
O Frediani o l’é stæto arrestou e misso in prexon à Marasci pe tentativo d’ammassamento e lexoin.
Inta mæxima famiggia, do 1995, o messiao de l’òmmo o l’aiva ammassou a figgia, a seu de dònne aggredie, e o l’aiva çercou d’ammassâse: o gh’ea arriëscio solo dòppo sciortio d’into manicòmio criminale.
O Bassetti accaxonou: «Speçializzandi sfrütæ e sensa tutor», parte a quæla
O Matteo Bassetti, o direttô da clinica de moutie infettive de l’uspiâ San Martin de Zena, o l’é stæto accaxonou da l’Assoçiaçion liberi speçializzandi perché, in sciâ base de un questionäio anònimo, i meghi da seu scheua saieivan costreiti à travaggiâ ciù de l’oräio dovuo e staieivan de spesso sensa un tutor.
L’infettivòlogo o manda inderê tutti i accaxonamenti e o l’annonçia unna quæla contra o scindicato: «Unna brutta stöia de giöxia», o l’à commentou.
I speçializzandi zeneixi in moutie infettive an firmou unna lettia pe piggiâ e distanse da l’Assoçiaçion: «Travaggiâ de ciù a l’é unna nòstra deçixon – scrivan – e con noiatri gh’é delongo un mego esperto».
Ma o scindicato o l’insciste: «L’é unna vergheugna che o Bassetti o ne menasse, aniemo avanti pe descrovî a veitæ».
Sanremmo, ciù de 200mia euro de refæta a-o «cantonê in miande»
O Commun de Sanremmo o dovià pagâ 227mia euro e passa de refæta a-o passou cantonê Alberto Muraglia ch’o l’ea stæto scorrio apreuvo à l’operaçion Stachanov da Guardia de finansa pe sfrouxo a-i danni do Stato.
O Muraglia o l’ea finio in sce tutti i giornali pe-a fotografia ch’a ô repiggiava tanto ch’o timbrava o cartellin in miande.
Ma o seu avvocato into proçesso o l’aiva mostrou che in veitæ o comensava à travaggiâ fiña in antiçipo.
Dòppo o retio do liçençiamento in Appello, o Commun o l’é stæto condannou à piggiâlo torna e à dâghe i danni.
In sciâ costion peisa ancon un recorso in Cassaçion presentou da-a segrettäia generale do palaçio Bellevue: s’o fïse reçevuo, o Muraglia o porrieiva dovei rende l’indennizzo.
O l’ammassa a moggê e i figgi: «Voeiva liberâli da-o diao»
O l’à ammassou a moggê e i figgi de 5 e 16 anni perché o voeiva «liberâli da-i demònni» e o l’à bruxou o còrpo da dònna avanti d’assotterrâla into giardin.
O l’é capitou à Altavilla Milicia, vexin à Palermo.
Protagonista un òmmo de 54 anni, o Giovanni Barreca, che dapeu o s’é consegnou a-i carabinê.
Insemme à lê l’é stæto fermou atri doî fanatichi religioxi.
O Barreca, ch’o l’aiva frequentou unna gexa evangelica, o l’aiva unn’ossescion pe-o diao.
A figgia de 17 anni, scampâ a-a strage, a l’é stæta fermâ pe ammassamento perché a l’avieiva parteçipou à di riti.
Lê mæxima a l’à contou che l’ea di anni che gh’ea di «demònni» in cà e che besognava scorrîli.
À Cisterna de Latina un militare da Guardia di finansa de 27 anni o l’à ammassou con l’arma d’ordinansa a moæ e a seu da passâ galante, co-a quæ o l’aiva rattellou: a figgia a s’é sarvâ ascondendose into bagno.
Squascio into cantê de l’Esselunga, trei mòrti à Firense
Trei operäi son mòrti à Firense into squascio de un cantê pe-a construçion de un supermercou de l’Esselunga a-i 16 de frevâ.
Atri doî louanti son despersci con pöche speranse de trovâli vivi.
Doî di trei ferii son gravi, ma no van à reisego de moî.
Unna trave de ciumento armou a-o quarto cian a l’é vegnua zu da unna banda e a l’à caxonou di atri derui ch’an investio unna squaddra d’eutto operäi.
O prescidente da Repubrica Sergio Mattarella e a prescidente de l’Esselunga Marina Caprotti an espresso o seu dô de cheu.
I atri supermercoei da cadeña in çittæ son arrestæ serræ pe unna meza giornâ.
A Procua a l’à averto unn’investigaçion pe deruo corposo e ammassamento corposo.
O cantê o l’é stæto sexio.
I scindicati an ciammou un sciòpero naçionale pe-i 21 de frevâ.
«Basta genoçidio», ondâ de polemiche in sciâ Rai dòppo Sanremmo
Un sciumme de polemiche dòppo o Festival de Sanremmo apreuvo à l’appello do Ghali «Basta genoçidio» fæto d’in sciô parco.
«L’é vergognoso che o Festival o segge stæto sfrütou pe spantegâ de l’agrua», o l’à dito l’ambasciou d’Isræle in Italia.
A-a domenega o cantante, intervistou à Domenica In, o l’à respòsto: «Va avanti a politica do terrô, e gente an poia de parlâ contra a guæra».
Ma inta mæxima trasmiscion l’é stæto lezzuo unna communicaçion de l’amministratô delegou da Rai con l’esprescion de «solidarietæ pe-o pòpolo d’Isræle», sensa minsonâ Gazza.
E oppoxiçioin in scê barricæ: «A libertæ d’esprescion a va rispettâ».
A Venier a l’à parlou in scî giornali: «No ò mai fæto da çensua à nisciun».
Proteste e scontri davanti a-a sede da Rai à Napoli.
Ruscia, mòrto o prexonê Navalny: o Biden o l’accaxoña o Cremlin
L’é mòrto in Ruscia de 47 anni o Alexei Navalny, o prinçipâ oppoxitô politico do prescidente Vladimir Putin.
O l’ea imprexonou inte unna colònia penale artica donde o scontava unna peña de 19 anni.
Segondo e autoritæ penitençiäie o l’é stæto piggiou da un patî dòppo unna passaggiâ.
O Navalny o no paiva aveighe di problemi de sanitæ: seu moæ a l’aiva trovou «san e allegro» inte unna vixita a-i 12 de frevâ.
De seguo ghe pesava i confinamenti inta çella pe puniçion.
Ma tanti cappi de Stato – o Joe Biden pe-o primmo, ch’o dixe de no ëse mäveggiou – pontan o dio in sciô Cremlin, ch’o parla d’accaxonamenti «che no se peuan açettâ».
Da chì à un meise ghe saià e eleçioin e o Putin o se candidià pe-a quinta vòtta.
Isræle, tenscion con l’Euröpa e o Vatican.
No gh’é l’accòrdio in scî ostaggi
«Oua basta, che Isræle o s’afferme».
À piggiâ unna poxiçion in scî attacchi à Gazza l’é ascì a Gran Bretagna e l’Union Europea.
O Washington Post o l’à parlou de unna «rottua» tra o Biden e o Netanyahu da chì à no guæi.
E a tenscion a l’é montâ ascì co-o Vatican: o segrettäio de Stato, o cardinâ Parolin, o l’à definio «stramesuâ» a reaçion d’Isræle contra Hamas perché «o drito a-a defeisa o no giustifica un maxello», azzonze a Santa Sede.
Intanto manca ancon un accòrdio in scî ostaggi e o Stato ebraico o l’avverte: «Devan tornâ sedonca allarghiemo l’açion à Rafah».
I Stati Unii e i Paixi arabi travaggian pe un cian de paxe ch’o prevedde l’instituçion de un Stato palestineise, ma o Netanyahu o no se mescia: «Ninte regalli e ninte diktat internaçionali».
L’Euröpa a taggia e stimme de crescita, a Lagarde cianin in scî tasci
A Commiscion europea a l’à taggiou e stimme de crescita do Pil pe l’Eurozöna do 2024, da l‘1,2% a-o 0,8%.
Se prevedde de repiggiâ l’asbrio cian cianin inte l’anno pe cresce ciù stabili da-o 2025.
A prescidente da Banca çentrale europea Lagarde a va cianin in sciâ deschinâ di tasci: «A deflaçion a va avanti, pe deçidde ammiemo i dæti, ma serve ciù seguesse».
A revixon de stimme a l’interessa l’Italia ascì e oua torna o fantaxima de unna maneuvra in azzonta.
O Gentiloni però o freña: «No femmo de correçioin in scî citti, in sce l’avvegnî dòmina l’inseguessa».
Sanremmo, doî studenti investii da un camio: un mòrto e unna feria graviscima
Tragedia à Sanremmo a-i 23 de frevâ.
Un camio o l’à investio doî fræ ch’anavan a-a scheua à Bussaña: o primmo, de 17 anni, o l’é mòrto e unna figgia de 15 anni a l’é graviscima à l’uspiâ Santa Coroña da Pria.
I doî studenti, d’origine tunexiña, stavan à Trieua.
L’autista, ch’o no s’é affermou dòppo l’açidente avvegnuo in sce unna stradda proibia a-i pedoin, o l’é stæto arrestou da lì à no guæi pe ammassamento stradale, omiscion de soccorso e lexoin corpose.
A-a poliçia o l’à dito ch’o no s’ea accòrto de ninte.
O mezzo o l’é stæto sexio.
«No gh’é de poule, semmo vexin a-a famiggia», o l’à dito o scindico de Trieua Massimo Di Fazio.
Mòrta pe l’asportaçion de un melanöma, assòlto o santon de Borzonasca
O l’é stæto assòlto in appello o Paolo Bendinelli, o santon e responsabile do çentro olistico Anidra de Borzonasca accaxonou da mòrte da Roberta Repetto, a dònna de 40 anni ammassâ da-e metastaxi de un melanöma che gh’aivan asportou doî anni avanti, sensa anestexia e in sciâ töa de unna coxiña.
A peña a l’é stæta reduta pe-o mego brescian Paolo Oneda.
Apreuvo à l’operaçion a Repetto a l’ea stæta cuâ con de erbe, de tisañe e da meditaçion.
In primmo graddo o Bendinelli o l’ea stæto condannou à trei anni e quattro meixi pe ammassamento corposo.
Za alantô o giudiçe o l’aiva scrito che «i scintomi no poeivan fâ pensâ ch’a saieiva mòrta».
«E sentense se rispettan, ma pe mi o l’é un dô», a l’à commentou a seu Rita Repetto.
A-o San Martin o primmo tracianto de figæto in Italia sensa fermâ o sangue
Pe-a prima vòtta in Italia un figæto o l’é stæto traciantou sensa interrompîne a çircolaçion do sangue de drento.
L’intervento o l’é stæto fæto a-i 8 de zenâ à l’uspiâ San Martin de Zena, into çentro comandou da-o Enzo Andorno.
L’òrgano o no s’é mai fermou de reçeive do sangue into passaggio da-o donatô a-a paçiente, che da lì à quattro giorni a l’é sciortia d’inta terapia intensciva e dòppo træ settemañe a l’é stæta mandâ à cà.
«O San Martin o se conferma unn’eminensa naçionale – o l’à commentou o prescidente Giovanni Toti –.
Oua semmo a-o travaggio pe inandiâ za st’anno chì i tracianti de cheu ascì, sempre a-o San Martin».
Mòrti in sciô travaggio, tròppi cantê feua de lezze: a streita do governo
Interdiçion fin à 5 anni pe-e açiende con de gròsse violaçioin.
A l’é uña de ipòtexi à l’examme do governo dòppo o squascio into cantê de l’Esselunga de Firense ch’o l’à caxonou çinque mòrti.
A dita incarregâ di travaggi a l’ea l’Aep (Attività Edilizie Pavesi), a mæxima do cantê de San Benigno à Zena donde gh’ea za stæto di derui.
Oua a Procua a l’indaga in scê açiende ciù picciñe che louavan sotta contræto, donde gh’ea ascì di foresti inregolari.
O ministro da giustiçia Carlo Nordio o s’é deciarou conträio à l’introduçion do crimine d’ammassamento in sciô travaggio.
Da-i dæti reportæ da-a ministra do Travaggio Marina Calderone, ciù do 76% di cantê controllæ do 2023 aivan de inregolaritæ, l‘85% e passa into caxo di travaggi ligæ a-o Superbonus.
Terso incarrego pe-i governatoî, a maggioransa a se scciappa
Neuva scciappeuia inta maggioransa de governo.
Stavòtta à spartî e fòrse politiche o l’é o terso incarrego pe-i prescidenti de Regioin.
I senatoî de Fratelli d’Italia e Forza Italia, insemme à l’oppoxiçion, an votou contra l’emendamento da Lega: da-a seu parte solo Italia Viva.
«Nisciun problema pe-o governo – o l’à dito o Matteo Salvini – se ne parlià in parlamento».
A prescidente do Conseggio Giorgia Meloni a l’à arregordou che l’argomento «o no l’ea drento a-o programma» de governo e a l’à asseguou che no gh’é da sciätâse pe-a tegnua da maggioransa.
O Massimiliano Fedriga, prescidente do Friuli e da Conferensa de Regioin, o l’à domandou d’inandiâ un confronto co-o governo.
Inquinamento mai coscì erto inta Cianua Padaña, allarme pe-o PM10
L’äia a no l’é mai stæta coscì atteuscegâ inta Cianua Padaña.
Ô dixe i dæti de l’osservatöio europeo Copernicus, ma anche un studio pubricou in sciâ revista Science segondo o quæ l’anidride carbònica a l’é a-o livello ciù erto di urtimi 14 mioin d’anni.
Pe-a clascifica da soçietæ svissera IqAir inte sti giorni de frevâ Milan a l’é stæta a tersa çittæ ciù inquinâ a-o mondo.
O scindico Giuseppe Sala o l’à contestou i dæti, ma intanto in Lombardia e in Emilia Romagna l’é comensou e mesue anti-smog de primmo livello pe-a pua sottî – saieiva à dî o PM10 – ch’a l’à passou pe coscì i limiti de lezze pe-a sanitæ de persoñe.
O Navalny fòscia ammassou con un «pugno into cheu».
Doî anni de guæra in Ucraina
O Alexei Navalny, l’oppoxitô ruscio mòrto inte unna colònia penale artica, o saieiva stæto ammassou con un pugno into cheu, unna tecnica da Kgb, segondo o Times.
O còrpo de l’òmmo o l’é stæto mostrou à seu moæ, ma e autoritæ refuan ancon de consegnâghelo.
A vidoa Yulia Navalnaya a l’accaxoña o Putin, coscì comme l’Euröpa e i Stati Unii, deciaraçioin che o Cremlin o definisce «sgreuzze».
Intanto a-i 24 de frevâ cazze o segondo anniversäio de l’invaxon de l’Ucraina.
«O Putin o deve pagâ sedonca o l’anià avanti», o l’à dito o Biden.
«I tentativi de tornâ a-i confin do ‘91 portian à unna guæra globale», o l’à avvertio o Dmitry Medvedev, viçeprescidente do Conseggio de seguessa ruscio.
Guæra Isræle-Hamas, a trattativa in scî ostaggi a se mescia in Fransa
Va avanti a trattativa in scî ostaggi isrælien ch’a porrieiva fermâ a guæra à Gazza.
Hamas o vorrieiva in cangio 3mia prexonê palestineixi.
Oua e negoçiaçioin se mescian à Pariggi con l’Egitto, o Qatar, i serviçi segretti d’Isræle e o coordinamento da Cia.
L’imprescion stavòtta a l’é che a stradda a segge quella giusta.
Da l’atra parte o Netanyahu o domanda a-o governo de refuâ «ògni tentativo d’impoñe un Stato palestineise».
O prescidente brasilian Lula o commenta: «A no l’é unna guæra, ma un genoçidio».
A replica: «De frase vergognose, o passa a linia rossa».
Valençia, a-o manco 10 mòrti inte l’inçendio de doî palaçi
Un gròsso inçendio o l’à caxonou a-o manco dexe mòrti à Valençia, in Spagna, ma à l’appello manca ancon unna vinteña de despersci.
À piggiâ feugo doî palaçi construti che l’é 15 anni, coverti de pannelli de poliuretan, un materiale ch’o s’asciamma de lengê.
Quattro de vittime appartëgnan a-a mæxima famiggia: una cobia de zoeni con di figgin de 3 anni e 2 settemañe.
Quattòrze persoñe son arrestæ ferie, nisciun à reisego de moî: tra de loiatri çinque pompê ch’an çercou de sarvâ i rescidenti.
I atri son stæti ospitæ inti aberghi da çittæ.
