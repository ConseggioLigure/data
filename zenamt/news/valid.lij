Ammassou un zoeno de 19 anni, o còrpo trovou in mâ sensa testa e sensa moen
O cadaveo de un zoenòtto co-a testa e e moen taggiæ o l’é stæto attrovou in mâ davanti a-o Tigullio inta seiaña di 25 de luggio.
O còrpo o l’é stæto avvistou da-a ciusma de unna barca e tiou sciù da-a Guardia de riva.
I carabinê l’an identificou comme un egiçian de 19 anni, o Mahmoud Sayed Mohamed Abdalla, ammassou con trei corpi de ponson into cheu, into steumago e into figæto, comme mostrou da l’autopscia.
O zoeno o l’ea arrivou in Italia do 2021, o l’ea stæto òspite de unna communitæ pe minoî e o travaggiava comme garson de un barbê à Sestri Ponente dòppo un periodo inti carroggi de Zena.
A seu mòrte a l’arresta un mistëio.
Segondo o mego legale o l’é stæto ammassou tra i 24 e i 25 de luggio, ma l’é ancon da capî da chi e perché, de donde l’aggian cacciou in mâ e percöse o fïse sensa moen e sensa testa.
In sce TikTok l’é vegnuo feua di video di seu amixi che ciamman giustiçia e s’appellan à chi l’avesse visto inti urtimi giorni de vitta.
O Skymetro o se porrià tiâ sciù longo o Besagno, passa a nòrma in Region
O Conseggio regionale da Liguria, inta sescion d’assestamento di conti, o l’à approvou un emendamento ch’o permette de construe de infrastruttue strategiche de traspòrto pubrico d’arente a-i sciummi à despeto do regolamento ch’o proibisce d’edificâ à meno de 10 metri d’inta giæa.
Unna deroga a l’ea za prevista pe-e stradde d’interesse pubrico.
A nòrma a l’é fæta à taggio pe-o Skymetro, o prolongamento da metropolitaña de Zena in progetto da Brignoe fin à Moassaña in sce di pilloin longo o Besagno.
Segondo o prescidente Toti, ringraçiou da-a maggioransa do scindico Bucci, o l’é un intervento neçessäio pe mandâ avanti un travaggio ch’o s’aspeta da tròppi anni.
L’oppoxiçion a parla incangio de deçixon «arresegâ e sensa sæximo, ch’a no se peu açettâ, fòscia o Toti o s’à ascordou e vittime de inondaçioin do Besagno».
E a l’annonçia ch’a l’é pronta à sostegnî de iniçiative legale pe proteze l’ambiente e a seguessa de persoñe.
Zena, l’é arrivou o Retegui.
Sandöia, s’indaga in sciâ gestion do Ferrero
I tifoxi do Zena festezzan o Mateo Retegui, o neuvo attaccante arrivou da-o Tigre e accattou pe 15 mioin da-o Boca Juniors ch’o gh’aiva o seu cartellin.
Argentin, ma co-o passapòrto italian e un besavo zeneise, o s’é za fæto conosce inta naçionale do Mancini.
Pe-a presentaçion a soçietæ a l’à fæto avansâ da un barcon do Paxo, comme s’o fïse o duxe.
«O l’ea destin che vegnisse chì, pe mi o l’é un seunno – o l’à dito –.
Ò parlou co-o Milito, o m’à dito ch’a l’é unna belliscima squaddra».
Pe-a Sandöia e notiçie an da fâ torna co-o Massimo Ferrero.
A-i 27 de luggio a Guardia de finansa a l’à perquixio a sede de Corte Lambruschini.
A neuva investigaçion da Procua de Zena a l’é pe fäso in rendiconto e sfrouxo.
Sotta a lente anche de contribuçioin à garançia pubrica che a soçietæ a l’aiva incasciou pe-o Covid.
Intanto in tribunâ gh’é stæto a primma udiensa pe-o recorso do passou prescidente contra i neuvi propietäi Radrizzani e Manfredi.
O giudiçe o s’é reservou.
Sotta o palaçio de giustiçia 300 tifoxi an inandiou un prescidio con di cöi contra o Ferrero e un striscion con un dito in romanesco.
Tempeste e inçendi, sëi mòrti in Italia
Sëi mòrti inte l’urtima settemaña in Italia pe-i eventi estremmi.
Unna tempesta de vento e gragneua a s’é abbattua in sciâ Lombardia tra i 24 e i 25 de luggio.
Unna dònna de 58 anni a l’é finia sotta un teu, unna figgia de 16 anni a l’é stæta ammassâ da un erboo cheito à un campo scout.
À Milan 400 ciante cacciæ zu de pe-e stradde.
Pe contra a Siçilia a l’é frustâ da-o feugo: unna novanteña i inçendi contæ da-i pompê.
Doî ançien son stæti trovæ carbonizzæ vexin à l’airopòrto de Palermo, unn’atra a l’é mòrta perché a croxe a no l’é arriëscia à arrivâ, bloccâ da-e sciamme.
E in Calabria un òmmo o l’é morto çercando d’asmortâ o feugo.
Squæxi 2mia persoñe scorrie d’in cà.
Intanto però torna za l’allerta pe-o cado.
O prescidente da Repubrica Sergio Mattarella o l’à invitou à louâ ciù spedio pe l’emergensa climatica e çento sciensiati italien an fæto un appello a-i media perché se parle do problema e de seu soluçioin.
A Meloni reçevua da-o Biden: «O nòstro rappòrto delongo fòrte»
A prescidente do Conseggio Giorgia Meloni a l’é stæta reçevua a-a Cà Gianca da-o prescidente di Stati Unii Joe Biden.
Tra i argomenti prinçipæ a guæra in Ucraina, o rappòrto co-a Ciña e quelli con l’Africa.
«E relaçioin Italia-Stati Unii son fòrte inta stöia, a-o de là do cô politico di governi – a l’à dito a Meloni –.
In tempi diffiçili semmo chi son i nòstri amixi e e nòstre naçioin an mostrou che peuan contâ uña in sce l’atra ciù de quante pensava quarchedun».
«Semmo vegnui amixi, parlemmo de comme rinforsâ i rappòrti economichi», o l’à azzonto o prescidente american davanti a-i giornalisti.
Saläio minimo, o Governo o l’arve ma se ne parlià à settembre
O Governo o l’arve a-a propòsta de un saläio minimo fissou pe lezze, ma a discuscion a se faià à settembre.
A maggioransa a l’aiva deçiso de no votâ in commiscion l’emendamento pe scassâ o testo presentou da l’oppoxiçion, dapeu a l’à stabilio de piggiâse doî meixi de tempo pe çercâ d’arrivâ à unna verscion unitäia.
A propòsta da minoransa a prevedde unna paga minima de 9 euro à l’oa da-i 15 de novembre do 2024.
Quella de Forza Italia a veu solo che estende i contræti collettivi à chi l’é descoverto, con l’applicaçion de quello «ciù in veuga» pe-o settô.
I scindicati no son tutti da mæxima: a Cisl, prexempio, a temme che l’iniçiativa in Parlamento a pòsse levâ da forsa a-a contrattaçion.
Guæra in Ucraina, a Ruscia: «Semmo pronti a-o dialogo, ma Kiev a refua»
«Mosca a l’é pronta a-o dialogo, ma l’Ucraina a refua quæsesegge opportunitæ sciben ch’a l’é inte unna scituaçion no façile».
À dîlo o portavoxe do Cremlin Dmitrij Peskov à l’agençia ruscia Tass.
Inte l’incontro à San Peterburgo o Putin o çerca o patto con l’Africa e o promette a-i Paixi de quello continente no solo do gran ma de arme ascì.
Intanto i Stati Unii preveddan de comensâ a consegnâ i cari armæ Abrams à settembre, mentre e fòrse ucraine çercan de guägnâ torna do terren.
Segondo a defeisa de Kiev, «l’exerçito ruscio o l’é apreuvo à recampâ e fòrse pe inspessî i attacchi a-e infrastruttue e in sciâ rivea».
E conseguense da guæra anche in sciô spòrt: a-i mondiali de spâ l’ucraina Olga Kharlan a l’à battuo a ruscia Anna Smirnova ma a no gh’à streito a man e pe sta raxon a l’é stæta taggiâ feua da-o torneo.
Eleçioin in Spagna, a drita a derua ma oua no gh’é de governo
A Spagna a s’é addesciâ sensa un governo seguo apreuvo a-e eleçioin di 23 de luggio.
O Partio popolare do Alberto Nuñez Feijóo o l’à piggiou i ciù tanti voti ma o deruo da drita de Vox o no ghe permette d’avei a maggioransa.
I soçialisti an tegnuo megio de quello che s’aspëtavan, ma perché o Pedro Sánchez o pòsse tornâ a-a Moncloa servià l’arrembo di independentisti catalen, unna stradda ch’a l’é tutta in montâ.
Anche perché intanto a Corte Supremma a veu l’arresto do Carles Puigdemont, o passou prescidente da Catalogna.
Se no s’arriëscià a trovâ unn’inteisa, se porrieiva anâ torna à votâ comme l’ea za capitou e urtime vòtte.
Mòrta a cantante irlandeise Sinéad O’Connor
A l’é mòrta de 56 anni a cantante irlandeise Sinéad O’Connor, dòppo unna longa deprescion e di gròsci problemi de sanitæ.
A l’é stæta attrovâ sensa vitta in cà seu à Londra a-i 26 de luggio.
À dâ a notiçia l’é stæto a famiggia, sensa minsonâ e caxoin, ma a poliçia a l’à dito che no gh’é de sospetti.
A cantante a lascia trei figgi: o quarto, Shane, o l’ea mòrto l’anno passou de 17 anni, l’urtima tragedia da seu vitta.
Autoa de dexe album inta seu carrea, a seu interpretaçion ciù avvoxâ a l’arresta Nothing compares 2 U do 1990, compòsta da-o Prince de l‘85.
Airopòrto de Zena, arriva l’interesse de çinque privæ
L’airopòrto de Zena o s’arve a-i privæ e o ponta in sce l’integraçion co-o pòrto, segge pe-a merçe che pe-i passaggê.
A-o serrâse da cria son çinque i soggetti ch’an mandou unna manifestaçion d’interesse pe acquixî de açioin da soçietæ de gestion: gh’é e compagnie de croxee Costa e Msc, o fondo d’investimento american 777 Partners (o mæximo ch’o l’à accattou o Zena, ma ligou ascì à di operatoî d’airoplen à bon patto), o Spinelli insemme à Hapag Lloyd e a Levorato Marcevaggi, açienda de traspòrto de merçe à erto reisego.
Oua comensa o cammin ch’o portià à unna cæga pubrica pe-a vendia de unna quöta de minoransa.
O contròllo o dovieiva arrestâ a-o pubrico, saieiva à dî l’Autoritæ de scistema portuale ch’a detëgne o 60%.
Intanto i dæti do 2023 mostran un megioamento pe-i traffeghi da l’anno passou ma ancon un frazzo a-o confronto co-o 2019, primma da pandemia de Covid.
Skymetro, un emendamento da Lega o l’allonga i tempi do progetto
A Lega a mette a-o sosto o Skymetro in sciô Besagno con un emendamento a-o decreto Milleproroghe ch’o postiçipa l’urtimo termine pe l’aggiudicaçion a-a fin do 2025.
Pe-o progetto da metropolitaña sorvelevâ da Brignoe à Moassaña, contestâ da-i comitati, s’aspeta ancon o pai do Conseggio supeiô di travagghi pubrichi che inte unna communicaçion addressâ à Tursci o l’aiva definio «pin de mancanse».
Con sta maneuvra ghe saià ciù tempo pe aggiornâlo ma o lou o va à reisego d’ëse finio do 2028-29, con doî anni de retardio.
«A pratica a l’é arrestâ ferma a-o ministëio pe 6 meixi, no se capisce perché se dovieiva strenze i tempi – o l’à commentou o viçeministro di Traspòrti Edoardo Rixi –.
Penso che sto travaggio o segge fondamentale pe-a valle do Besagno e o seu entrotæra».
O scindico Bucci o l’insciste: «Veuggio veddilo finio do 2027».
A propòsta à Sestri Levante: 5 euro pe anâ in sciâ mæña
O scindico de Sestri Levante Francesco Solinas o veu fâ pagâ un biggetto da 5 euro pe anâ in sciâ mæña de Pòrtobello – a Baia do Scilençio, comme se ghe dixe – inti meixi de stæ, feua che i rescidenti, che porrieivan delongo intrâ de badda.
Unna propòsta ch’a fa discutte into paise do Tigullio.
L’amministraçion a pensa à un bando da 400mia euro pe-a gestoin do serviçio con un numeo fisso astimmou à 400 persoñe.
Gh’é de quelli, però, che ghe saieiva ciù cao mantegnî l’intrâ sensa pagâ perché an poia che a ciazza a pòsse vegnî unna gran conçescion privâ.
Attivista italiaña a-o proçesso in cadeñe, l’Italia ciamma Budapest
A l’é intrâ inta sala do tribunâ co-e magnette a-i pôsci e i pê ligæ con di lucchetti, rebellâ pe unna cadeña.
S’é averto coscì o proçesso a-a Ilaria Salis, l’attivista italiaña accaxonâ d’avei aggredio doî estremmisti da drita à Budapest.
«Mæ figgia a l’é stæta trattâ comme unna bestia», o l’à dito o poæ Roberto.
L’Italia a s’é mesciâ perché a pòsse scontâ de peñe differente in patria.
A prescidente Meloni a l’à telefonou a-o Orban pe domanda o rispetto di driti, pe-o prescidente do Senato La Russa «l’é giusto intervegnî».
Ma à açende a polemica l’é stæto a Lega, ch’a l’à tiou feua unna presonta aggrescion da Salis à un gazebo do partio do 2017.
Pe-o Salvini «l’é asciurdo ch’a fasse a meistra».
Pe quello caxo, però, l’attivista a l’aiva avuo l’assoluçion, e à mostrâlo ghe saieiva un video.
«O l’é accaxonou de sequestro e o fa o ministro», a replica da segrettäia do Pd Elly Schlein.
O Sgarbi o se dimette da sottosegrettäio: «O Sangiuliano o no gh’à de dignitæ»
Tæramòtto politico into governo Meloni: o Vittorio Sgarbi o l’à dæto e dimiscioin da sottosegretäio a-a Coltua.
L’annonçio o l’é arrivou a-i 2 de frevâ inte l’occaxon de un evento à Milan presentou da-o giornalista Nicola Porro.
«L’Antitrust – o l’à dito o Sgarbi – o l’à spedio unna lettia compricâ e confusa con dî ch’aivan reçevuo doe lettie anònime, che o ministro da Coltua o l’à mandou à l’Antitrust, donde gh’ea scrito che mi no pòsso fâ unna conferensa da-o Porro».
Dapeu l’attacco a-o ministro Sangiuliano: «No se parlemmo da-i 23 d’ottobre, i òmmi ch’an da dignitæ no recheuggian de lettie anònime».
A prononçia de l’Autoritæ in sce l’incompatibilitæ tra e seu attivitæ e o ròllo into ministëio a s’aspeta pe-i 15 de frevâ.
Intanto i 5 Stelle festezzan: «Feua da-o governo, in sciâ fin ghe l’emmo fæta».
O Sinner o guägna l’Australian Open e o l’intra inta stöia do spòrt italian
O Jannik Sinner o l’intra inta stöia do tennis: con unna gran remontâ o l’à battuo o ruscio Daniil Medvedev e o l’à guägno l’Australian Open, o primmo Slam da seu carrea.
L’urtimo italian à arriëscîghe o l’ea stæto o Adriano Panatta co-a vittöia do Roland Garros à Pariggi do 1976.
«Prego à tutti i figgeu de vive sto seunno e d’avei a libertæ che m’à dæto i mæ genitoî», o l’à commentou.
O Amadeus o l’à invitou a-o Festival de Sanremmo, ma lê o l’à refuou: «Saiò za à travaggiâ», o l’à dito.
Do resto a seu rescidensa a no l’é guæi lontan: «À Monego me sento à cà, gh’é de struttue perfette pe allenâse».
Dapeu o Sinner insemme a-i compagni da Coppa Davis o l’é stæto reçevuo a-o Quirinale da-o prescidente Mattarella, ch’o l’à burlou: «Pe fortuña ò comensou à ammiâ a finale da-o quarto set, coscì son stæto seguo ch’o guägnieiva...».
Gazza, fonçionäi americhen e europëi: «Reisego genoçidio».
Se travaggia pe unna tregua
Ciù de 800 fonçionäi e diplomatichi de Stati Unii e 11 Paixi europëi an firmou un papê donde accaxoñan Isræle de «grave violaçioin do drito internaçionale» à Gazza e domandan unna reaçion ciù fòrte a-i seu governi, sedonca gh’é o reisego «de rendise comprixi d’uña de ciù gren catastrofe umanitäie do secolo» fin à di scenäi de «genoçidio».
Intanto i Stati Unii son apreuvo à valuâ o reconoscimento do Stato palestineise e vëgne feua unna propòsta d’accòrdio tra Isræle e Hamas, co-a mediaçion de l’America, l’Egitto e o Qatar, pe unna tregua de sëi settemañe à Gazza co-a liberaçion di ostaggi isrælien.
O governo de Netanyahu o se scciappa in sciô cian ch’o mettieiva fin a-a guæra: pe-o ministro da seguessa o saieiva «inresponsabile».
A protesta di agricoltoî co-i trattoî a blòcca l’Euröpa
S’allarga à ciù Paixi a protesta di agricoltoî che blòccan e stradde, i pòrti e e çittæ contra o Green Deal e e politiche de l’Union Europea.
I trattoî an invaso o çentro de Bruxelles, donde i manifestanti an tiou de bottigge e de euve contra o palaçio do Parlamento europeo e açeiso di feughi.
Atre iniçiative pæge in Fransa, Spagna e Olanda con çentanæa de mezzi.
In Italia se bruxa e bandee europee e s’inandia unna neuva protesta à Romma: «Ghe saià di asciddi», dixe i organizzatoî.
«Peuan contâ in sciô nòstro arrembo», a l’à asseguou a prescidente da Commiscion Ursula von der Leyen: l’Euröpa oua a preuva à ammermâ a tenscion e a l’annonçia o reneuvo de deroghe in sce l’agricoltua.
L’annonçio do Musk: installou o primmo microchip into çervello de un uman
Pe-a primma vòtta un microchip o l’é stæto installou into çervello de un uman.
À annonçiâlo l’é stæto o Elon Musk, fondatô e finançiatô da Neuralink, l’açienda ch’a l’à sviluppou o progetto.
A tecnologia a se ciamma Telepathy: a no leze davei into pensceo, ma a cheugge i segnali ligæ à l’intençion de fâ un movimento e a î traduxe de mainea che un robot a-o de feua o pòsse compî quell’açion, prexempio pe un paçiente paralizzou.
O microchip o l’é grande comme un pommello e o l’òspita un miggiâ d’elettrodi ch’amplifican o segnale di neuroin e î trasmettan sensa fî à un appægio esterno.
Ma l’obiettivo pe l’avvegnî o l’é ancon quello de «poei controllâ o telefono ò o computer co-o pensceo».
