Assoçiaçion pe-a promoçion da lengua ligure
O Conseggio pe-o patrimònio linguistico ligure o l’é unn’assoçiaçion de persoñe impegnæ à promeuve e varietæ romanse stòriche da Liguria.
Ciù into detaggio, o se propoñe de creâ e condiçioin pe fâ cresce a conoscensa do patrimònio linguistico da region, tanto a-o livello de reçerca scientifica comme de divorgaçion.
O Conseggio, in qualitæ d’organizzaçion ch’a no se reciamma à nisciun partio e à nisciuña ideologia politica, o se propoñe ascì de dialogâ co-e instituçioin pe l’inandio de iniçiative ligæ a-i seu proponimenti.
Pe sta raxon, o dispoñe de un comitato scientifico independente.
A sottoscriçion a-o Conseggio a l’é volontäia e averta à tutti. Pe contattâne sciâ peuan scrivine à l’adresso info@conseggio-ligure.org ò in sciâ nòstra pagina Facebook.
Urtime notiçie
Traduçioin automatiche: un passo importante pe-a nòstra lengua
O Conseggio pe-o patrimònio linguistico ligure o l’é feliçe d’annonçiâ che Google a l’à azzonto a lengua ligure (in varietæ zeneise) a-o seu scistema de traduçioin automatiche, Google Translate.
Questo o representa un passo scignificativo pe-a valorizzaçion da nòstra lengua e da nòstra coltua.
St’azzonta a l’é solo che l’urtima novitæ in ponto tecnologie linguistiche pe-a nòstra lengua, e a l’arriva apreuvo a-i travaggi pioneristichi za stæti portæ avanti da-o progetto «No Language Left Behind» de Meta, e e importante reçerche di membri da nòstra assoçiaçion, compreiso l’urtimo articolo scientifico stæto pubricou che l’é quarche meise.
Semmo contenti de constatâ che i nòstri sfòrsci constanti an contribuio à inandiâ unna base sòlida in sciâ quæ l’é stæto poscibile sviluppâ ste tecnologie.
Arregordemmo che i traduttoî automatichi – comme tutte e tecnologie linguistiche – an da ëse addeuviæ con attençion e che l’é neçessäio fâ controllâ tutti i resultati à di linguisti esperti.
Sciben che a qualitæ de traduçion automatiche de Google pe çerte tipologie testuale a l’é assæ boña, pe de atre – pe exempio pe-i testi into registro colloquiale ò pe-i topònimi – a stradda da fâ a l’é ancon longa.
Arrestemmo però convinti che ste tecnologie anian avanti à amegioâ e che vegnian à ëse, delongo de ciù, un instrumento fondamentale pe-a promoçion da nòstra lengua.
Into mentre, a nòstra assoçiaçion a continua à ëse disponibile pe-i travaggi de revixon de testi, pe-i quæ sciâ peuan contattâne à l’adresso info@conseggio-ligure.org.
Conlaboraçion con l’Académie des langues dialectales
I membri do Conseggio pe-o patrimònio linguistico ligure en contenti d’annonçiâ l’inandio de unna conlaboraçion reçiproca con l’Académie des langues dialectales do Prinçipato de Monego, organizzaçion dedicâ a-o studio, a-a diffuxon e à l’avvardo do monegasco e di atri parlæ liguri.
L’Académie, stæta fondâ do 1981 con l’autorizzaçion do governo do Prinçipato e o sostëgno de S.A.S o prinçipe Rainê III, a l’arrecheugge linguisti e studioxi de nòmina internaçionale.
N’é cao arregordâ, tra i membri passæ de l’Académie, i linguisti Giulia Petracco Sicardi e Fiorenso Toso.
Dimmo graçie a-o prescidente de l’Académie, o dottô Claude Passet, pe sta conlaboraçion, ch’a permettià a-e nòstre assoçiaçioin de piggiâ parte à di progetti commun in ponto linguistica.
Convëgno «Leggere e scrivere in genovese»
O Conseggio pe-o patrimònio linguistico ligure o l’organizza un convëgno de studio e de reflescion in sciâ tradiçion scrita do zeneise.
L’evento o saià tegnuo à Zena mätesdì a-i 19 de dexembre, inta salla di Ceghi (sala dei Chierici) da biblioteca Berio, da 14:00 à 17:30.
Zimme de braxa – Colleçion de lettiatua ligure
L’é sciortio i primmi trei volummi de Zimme de braxa, in collaboraçion con l’editô Zona.
Sta neuva colleçion a se propoñe de dâ unna vixon d’insemme in sciô largo orizzonte da lettiatua scrita inte varietæ da Liguria da l’Etæ de Mezo fin a-a giornâ d’ancheu, in sciâ base de tipologie de testo, de tematiche e de aree linguistiche.
Antologia da lettiatua ligure
O Conseggio o presenta con piaxei l’Antologia da lettiatua ligure, unn’euvia stæta realizzâ da-o Lusciandro Guason pe nòstra commiscion.
Chì o lettô o porrià fâse unn’idea da progresciva evoluçion da lettiatua zeneise e ligure inte l’andâ di secoli, segge da-o ponto de vista lenguistico, segge da quello do contegnuo: da-a poexia epico-çivile de l’Anònimo ò do Foggetta, à l’inspiaçion baròcca e gongorista do Cavallo, da-a poexia còmica do Piaggio, a-a lirica de stampo paisaggistico-intimista do Firpo, tutte e tendense vëgnan presentæ, à definî l’imagine de unna lettiatua complessa e ancon oua piaxeive a-a lettua.
Fiorenso Toso
A-i 24 de settembre u. p. o l’é mancou tròppo fito o professô Fiorenzo Toso, ordinäio de lenguistica geneâ à l’Universcitæ de Sasciai, ma ch’o l’ea conosciuo in Liguria sorvetutto pe-i studi inneuvativi in sciô zeneise, o seu lescico, a seu lettiatua e a seu presensa otramâ.
O l’à traduto ben ben de euvie da-o franseise e da-o spagnòllo in italian e da l’italian, da l’ingleise e da-o spagnòllo in zeneise.
O l’é stæto apreuvo ascì a-e costioin de minoanse lenguistiche inte l’Italia e inte l’Euròpa, de lescicografia e de studi etimològichi.
Pe chi mette zu sta nòtta chì, o l’é un dô de cheu stâ à scrive o necrològio do Fiorenso, apreuvo che se conosceivimo da unna vitta e in ciù o l’ea un di sostegnitoî ciù appascionæ da mæ mainea de intende a poexia in zeneise.
Scin da-a fin di anni ’70, quande tutti doî parteçipavimo a-o concorso de poexia Lauro d’Oro, à quande o l’à fæto intrâ i mæ testi inta fondamentale antologia Letteratura genovese e ligure (Marietti, 1989-1991), à quande o l’à fondou e diretto a collaña de lettiatua A Parma pe-e ediçioin Le Mani, scin a-a gramatica stæta scrita à quattro moen Il genovese in tasca (Assimil, 2010), e a-e reçente conlaboaçioin a-a collaña E restan forme de l’editrixe Zona, e nòstre necce in ponto lenguistica e estetica en anæte avanti da mæxima.
De fæto, inta poexia e inta pròsa, o Toso o l’é stæto o primmo, di tempi moderni, à fâse fautô de unna lengua zeneise letteräia, int’unna çerta mainea aulica, ma adattâ ascì à tutti i deuvi da giornâ d’ancheu, con arrembâse à di fondi studi in sciô zeneise clascico e à di recovi lescicali da-i testi do passou, mascime d’etæ baròcca, coscì comme da-o zeneise periferico, ch’o ven parlou ancon oua.
A seu battaggia pe-o reconoscimento de l’importansa, segge istòrico-soçiale, segge letteräia do zeneise, a gh’ea costâ, mascime a-o prinçipio da seu carrea academica, de diffidense e de incomprenscioin, ma a l’à ottegnuo un importante successo co-a mostra Il Genovese – Storia di una Lingua, che lê o l’aiva organizzou à l’Archivio de Stato do settembre 2017. Un evento ch’o l’à representou un traguardo za solo che da-o titolo, apreuvo che inte un contesto instituçionâ e con un gran resato se deuviava, pe trattâ do zeneise, a poula «lengua» e no «dialetto».
Inte unna vitta stæta dedicâ areo à sta finalitæ preçisa, in ciù che a-a famiggia, atro ponto fermo da seu vitta, o Toso o l’à produto unna quantitæ de testi scientifichi e letteräi mai tanto stascia e accuâ da mette mäveggia, asquæxi ch’o savesse che o tempo ch’o gh’ea misso à dispoxiçion o no l’ea guæi, e paiva ch’o desse mente a-o conseggio de l’Anònimo, poæ medievâ da nòstra lettiatua, ch’o l’aiva misso comme epigrafe a-a seu Storia linguistica della Liguria (Recco-Zena, 1995): «Lavore, quando è saxon / l’omo, avanti che passe l’ora: / a compir un faito bon / non è mai da dar demora».
(Rimma LXXVIII)
Lusciandro Guason
Domande frequente
Sta pagina a l’arrecheugge çerteduñe de domande ciù frequente che ne ven fæto in sciô ligure.
Scià l’an de atre domande?
Sciâ peuan scrivine à l’adresso info@conseggio-ligure.org.
Cös’o l’é o ligure?
Pe «ligure» s’intende l’insemme di parlæ da Liguria, compreiso e forme locale do Prinçipato de Monego e de communitæ tabarchiñe inte isoe da Sardegna.
Sciben che a denominaçion stòrica pe-e varietæ linguistiche da Liguria a l’é «zeneise», a-a giornâ d’ancheu a forma «ligure» a l’é apreuvo à guägnâse unna çerta preferensa, mascime into mondo scientifico.
Comme fâ pe imprende o zeneise e i atri parlæ da Liguria?
O zeneise e i atri parlæ da Liguria en façili da imprende, mascime pe unna persoña ch’a parle za unn’atra lengua romansa comme l’italian, o franseise ò o spagnòllo.
O ligammo dabasso o ve portià a-a nòstra lista de libbri conseggiæ pe chi veu imprende: diçionäi, grammatiche e atri testi d’introduçion.
Stæte impreise e base, a megio strategia a l’é quella de bollâse e mettise à leze e sentî di contegnui, e provâ à parlâ e scrive ascì.
Ben ben de prinçipianti, mascime quelli che no an a poscibilitæ de sentî parlâ in cà, se conçentran sorvetutto in sciô scrito sensa dâ a mente a-o parlâ.
Come pe tutte e lengue, compreiso l’italian, o scistema de scrittua o no peu arrivâ à representâ tutte e sfummatue de prononçia e da còcina de un locutô de lengua moæ.
Ascì ben che gh’é unna gran quantitæ de propòste pe scistemi de grafia ciù o meno fonetichi, passâ tròppo tempo à conçentrâse in sce questi aspeti o l’à o reisego de portâ à un fäso senso de seguessa e à de fòrte mancanse inta seu competensa da lengua.
O nòstro conseggio o l’é donca quello de no stâ à trascuâ a lengua parlâ.
Inta pagina de lettue conseggiæ emmo arrecuggeito dötræ tra e lettue in zeneise che n’en ciù cae, conseggiæ ascì pe chi veu imprende: libbri, reviste, arrecuggeite stöie curte e contegnui de atra natua.
Quæ o l’é o ligure che se deuvia chì?
Inte sto scito se deuvia a varietæ de ligure parlâ inta primma çittæ da region: o zeneise çittadin.
A l’é a sola varietæ de ligure con unna produçion letteräia continua da-o secolo XIII fin a-a giornâ d’ancheu.
Pe-o prestigio ch’o s’é guägno into corso di secoli, o zeneise o l’à de fæto, tra i parlæ da Liguria, a poxiçion de lengua letteräia e de parlâ commun.
Comme se scrive o ligure?
A longa stöia do zeneise comme lengua scrita a l’à portou inti secoli a-o formâse e à l’evoluçion de un scistema de scrittua.
A grafia deuviâ inte sto scito a l’é donca quella da tradiçion letteräia da Liguria, basâ in sce quella di giornali zeneixi di urtimi trei secoli.
E normative ortografiche preçise deuviæ en quelle stæte misse à ponto da un comitato de giornalisti, scrittoî e academichi pe-a pagina in zeneise do giornale «Il Secolo XIX» e pe atre iniçiative (Parlo Ciæo: la lingua della Liguria, à cua de A. Acquarone, 2015, De Ferrari).
Gh’é de differense tra «ligure» e «zeneise»?
Comm’emmo mensunou chì de d’ato, fin à unn’epoca assæ reçente l’aggettivo «zeneise» (italian genovese, franseise génois etc.) o se deuviava ancon pe referîse à l’insemme di parlæ da Liguria, da Spezza à Ventemiggia (ò fiña Monego).
Ancheu, in cangio (mascime a-o livello scientifico), se tende à ciammâ «zeneixi» quelle varietæ do çentro da region ciù influensæ da-a varietæ da capitale, mentre «ligure» o l’é deuviou pe fâ referensa a-i parlæ da region in areo.
Ma ancon a-a giornâ d’ancheu, giusto pe fâ un exempio, no l’é infrequente (mascime inte de atre lengue che no l’italian) leze les parlers génois pe «i parlæ da Liguria».
Gh’é de differense tra o zeneise e o savoneise?
Sciben che in antigo o savoneise o l’ea ciù vixin a-e varietæ parlæ inta porçion ponentiña da region che a-o zeneise, a-a giornâ d’ancheu o parlâ de Zena e quello de Saña en squæxi pægi apreuvo à l’influensa e a-o prestigio do zeneise (inteiso, inte sto caxo, comme parlâ da capitale da region).
Tra o parlâ de Zena e quello de Saña d’ancheu no gh’é ciù differense che tra quello de Zena e quello de Ciavai, e ben de spesso çerte caratteristiche do savoneise d’ancheu (comme a velarizzaçion de -[aː]-) s’attreuvan inte tante atre parte da region ascì, anche inti ponti assæ vixin à Zena.
A colleçion Zimme de braxa, inandiâ in collaboraçion con l’editô Zona e sott’à l’avvardo do Conseggio pe-o patrimònio linguistico ligure, a se propoñe de dâ unna vixon d’insemme in sciô largo orizzonte da lettiatua scrita inte varietæ da Liguria da l’Etæ de Mezo fin a-a giornâ d’ancheu, in sciâ base de tipologie de testo, de tematiche e de aree linguistiche.
I titoli che se propoñe – accompagnæ da de seçioin de critica e commento – representan oua testi da tradiçion, repiggi da-e esperiense ciù scignificative di urtimi doî secoli e travaggi mai stæti pubricæ d’autoî contemporanei.
A collaña a l’é scompartia inte træ seçioin, ligæ à træ tipologie de testo despæge e distinte da un çerto cô in sciâ covertiña: rosso pe-a poexia; verde pe-a narrativa e a preusa; bleu pe-o tiatro e a dramaturgia.
Ro mêgo per força – verscion do famoso Le médecin malgré lui do Molière – o l’é un di megio exempi de traspoxiçion in zeneise de unn’euvia de larga diffuxon.
A produçion tiatrale do De Franchi a ne dà un vivo aquarello da Zena do Setteçento.
O volumme o l’é accompagnou da unn’introduçion e da un glossäio de voxe e de esprescioin de ciù grammo intende pe-o lettô d’ancheu.
Steva De Franchi (1714–1785) o l’é o ciù grande representate da lettiatua do Setteçento in zeneise.
O l’à piggiou parte a-a guæra de liberaçion do 1746-47 e o l’é stæto membro da colònia arcadica ligure.
O l’é stæto autô, insemme à atri, da rielaboraçion anche irònica do cappo d’euvia do Tasso (Ra Gerusalemme deliverâ, 1755); ançian, o l’à fæto stampâ unn’arrecuggeita antològica de seu poexie (Ro chittarrin, ò sæ, strofoggi dra muza, 1772) e unna serie de comedie in doî volummi (1772; 1781), pe-a ciù parte trasportæ da-o tiatro franseise.
Föe moderne o l’arrecheugge e föe pubricæ da-o Giöxeppe Cava inta quarta seçion da seu cuggeita poetica Into remoin (1930).
Se tratta de testi in rimma ligæ a-a tradiçion lettiäia da föa, inandiâ da-o Esöpo e da-o Fedro, in Liguria incarnâ inte l’Euttoçento da-o Martin Piaggio.
Pe l’autô, membro do movimento anarchico e soçialista, e föe en occaxon de critica soçiale.
O volumme o l’é accompagnou da un saggio in sciâ favolistica e da un glossäio de voxe e de esprescioin contegnue inti testi.
Giöxeppe Cava (1870–1940), scrittô e poeta de Saña, o l’é stæto un di ciù importanti esponenti da lettiatua ligure de quella çittæ.
A seu produçion inti periòdichi a l’é stæta ricca; dòppo l’exòrdio con A strenna de Savoña (1923), o l’à pubrico l’arrecuggeita Into remoin (1930), ch’a l’accheugge ascì e seu föe moderne.
Ei fóe dei ferguò o l’arrecheugge a produçion poetica do Roberto Benso compòsta into parlâ de Carreuxo, paise tra Vottaggio e Gavi, in provinsa de Lusciandria.
A vitta e e reflescioin de l’autô se respegian inti seu componimenti; questi en ascì di documenti linguistichi de grande importansa, fin à oua o solo campion de unna varietæ ligure squæxi no documentâ.
O volumme o l’é accompagnou da doî saggi: un in sce caratteristiche do parlâ de Carreuxo, l’atro in sciâ lettiatua ligure inta region stòrica de l’Ôtrazovo.
Roberto Benso (1939), nasciuo à Carreuxo, diplomou à l’Universcitæ de Zena, scrittô.
O l’é autô de varie monografie in volumme, saggi, articoli speçialistichi, redaçion de cataloghi.
O l’é stæto direttô do periòdico In Novitate, cuou da-o Centro Studi di Novi Ligure do quæ o l’é o prescidente onoräio.
Inta poexia de Danila Oivê, comm’o scrive o Lusciandro Guason inta prefaçion, zeuga un gròsso ròllo «o son da paròlla, o zeugo d’assunanse e allitteraçioin, che â fan pe-a ciù parte de grammo tradue, coscì comme gramma à tradue into lenguaggio di òmmi a l’é a voxe de onde, do vento in mezo a-i erboi, da natua.
Meditaçion in sciâ mòrte, comme succede longo inta poexia, a reflescion de Danila Oivê a ne pòrta davanti a-o mistëio, inte unna conceçion panica da vitta ch’a s’assumeggia à quella do Firpo, con unna seu fæ se no inta poscibilitæde renasce, a-o manco inte unna smersa d’immortalitæ».
E presense, ancheu invixibili, de l’antiga casa, evocæ inta poexia, «se son transferie inte poscibilitæ sensa fin da pagina gianca, e donca dottæ de unna seu immortalitæ, e leste à comparî torna into zeugo da vitta».
Danila Oivê (1955) de Riva Tregosa, a l’é prescidente do Salotto Letterario «Pen(n)isola-San Marco» de Sestri Levante e membro da giuria do Premio internaçionale Carlo Bo/Giovanni Descalzo.
Pe-a poexia in ligure a l’à reçevuo varri reconoscimenti: a l’à guägno ciù de unna vòtta o premio O Leudo, a l’à ottegnuo o premio XXXVI Lauro d’Oro da Consulta ligure e o premio speciale “Dedo Sanguineti” into concorso Ciavai.
Inta collaña di «Ciottoli», quaderni de coltua ligæ a-o territöio de Riva Tregosa, a l’à pubricou doe arrecuggeite che contëgnan de poexie in zeneise e in italian: Stella cometa à Tregosa (2004) e Dritto e Reverso (2010).
In lengua italiaña a l’à pubricou sëi arrecuggeite de poexia; a ciù reçente a l’é Ali di tenerezza (Puntoacapo, 2021), e e stöie de L’ultima luce (Panesi, 2022).
Passou e prime dëxeñe d’anni do Neuveçento, l’attivitæ giornalistica in zeneise a l’à comensou à ammermâse pittin à pittin. Unna tendensa a-a quæ à çercou de sottraise a breve esperiensa de «Zena», periòdico trimestrale stæto diretto da Ettore Balbi tra o 1958 e o 1959.
I testi de quella revistra trattezzan sotta ciù de un aspeto, e à unna mainea particolarmente realistica, a soçietæ zeneise e ligure into periodo do boom econòmico; respegia e tendense de quelli anni a forma linguistica di testi mæximi, refæta pe-a ciù parte in scî modelli de l’italian.
Sto volumme o l’arrecheugge unn’antologia di articoli, di editoriali e di contegnui ciù scignificativi da revista e o î mostra into contesto stòrico e soçiale da seu epoca.
A presensa do Govi e do seu tiatro, ch’a representa ciù che tutto un sappello, a l’à condiçionou o sviluppo de neuve esperiense in sciâ scena zeneise do secolo XX; a crixi che o tiatro o l’é derê à vive, in italian ascì, a l’à reiso a scituaçion ancon ciù greive, e e diverse tentative de dâghe recatto pe-o ciù no son stæte nottæ.
Inte ste pièces, a primma do 1983, a segonda do 1995, o Guason o l’à çercou de reagî à differente mainee; se o dramma de Capitan Perasso o l’é refæto vagamente à çerti testi meno conosciui e «sorvanaturali» do O’Neill, a «farsa filosòfica» da Giacomiña, in bansa tra tiatro epico, vaudeville, föe e satira, a sciacca de l’euggio a-o tiatro sperimentale in sveuga inte quelli anni.
Lusciandro Guason (1958) de Zena-Votri, o scrive e o pubrica poexie, stöie, testi tiatrali e sazzi da-o 1973.
O l’à travaggiou pe varie reviste con de poexie e di sazzi in sciâ lettiatua dialettale italiaña.
Tra o 1995 e o 1998 o l’à scrito e reçenscioin da stagion tiatrale in zeneise in sce «Liguria» de l’editô Sabatelli.
Do 2010, in collaboraçion co-o Fiorenso Toso, o l’à pubricou a grammatica Il genovese in tasca (Assimil, Chivasso); da-o 2015 a-o 2020 o l’à piggiou in carrego a rubrica de critica letteräia in zeneise «Voxe de Liguria» pe «Il Secolo XIX».
Conlaboratô à contræto con l’universcitæ de Innsbruck pe-o diçionäio fraseològico GEPHRAS; pe conto do Conseggio pe-o patrimònio linguistico ligure o l’é derê à pubricâ in sciâ ræ unn’Antologia da lettiatua ligure da-e seu origine a-a giornâ d’ancheu.
Di neuvi volummi de poexia e de narrativa breve son in preparaçion.
A tersa arrecuggeita de poexia in zeneise do Roveda a propoñe, in boña parte, testi stæti scriti dòppo a primmaveia do 2016; a colleçion primmäia, ch’a dà o titolo a-o volumme, a l’é squæxi un «abrexê do çê», poexie compòste ammiando verso l’erto e drento, durante i viægi e à Zena.
À queste s’azzonze di spegassi e di apponti in versci liberi che l’autô o marca inti quærni di seu viægi, ch’o l’intraprende de spesso pe attivitæ letteräia e de docensa. Inte un zinâ ideale donde o zeneise o vëgne à ëse lengua intima, de reflescion squæxi diaristica, e lengua do mondo, boña à descrive e à recompoñe i diversci paisaggi e e diverse scituaçioin che s’incontra.
Comme o Lusciandro Guason o l’à remarcou de reçente, «ben de soventi o Roveda, co-e seu liriche, o s’appossa int’un mondo mediterraneo e soâ – donde un zeneise ascì o porrieiva attrovâseghe ben – co-a speansa de dâ neuva vitta a-e nòstre tradiçioin in arrembâse à quelle di pòpoli che ne s’assomeggian, unn’opeaçion de za stæta tentâ à seu mòddo da-o Giulian Balestrê e da-o De André: un viægio inta Galiçia ciufito che à Romma ò à Tòkio, un regòrdo da Amalia Rodriguez, a çitaçion da-o Buttitta, s’attreuvan in sce st’itineräio psicològico e letteräio, tanto che e poexie d’attualitæ pan che fan parte torna de quella tradiçion de impegno çivile, ch’a l’é tipica da lettiatua zeneise».
Ansermo Roveda (1972), nasciuo à Zena e cresciuo tra Rensen e a vallâ de l’Orba, o l’é doçente de Sceneggiatua II (Analixi de struttue narrative e elementi de scrittua creativa) à l’ISIA d’Urbin.
Scrittô, in italian e in zeneise; studioso de lettiatua, tradiçioin popolari e de l’imaginäio, o l’é viçedirettô da revista «Andersen» e direttô da revista de lettiatua «Cabirda». Çerti di seu testi en stæti premmiæ e traduti à l’estranxeo.
In zeneise o l’à pubricou e recuggeite de poexia A farta d’euio de framboase into sangue spantegou (2006) e Rafataggi (2016); a stöia O cadaveo do Reixa (2016), sciortia à pontæ in sce «Il Secolo XIX» e i libbri pe figgeu O pigheuggio e a pruxa (2015), A donnetta ch’a l’anava a-a fea (2016), E ciù belle föe.
Dozze stöie di Fræ Grimm (diretto insemme à A. Acquarone, 2019) e Moen (2023).
E poexie da Andreiña Soæ, cavæ inte l’anima da seu autoa, «s’assumeggian a-i percorsci açidentæ de l’entrotæra da Liguria», o scrive o Lusciandro Guason inte l’introduçion.
Percorsci mäveggioxi, da ciù gran bellessa, diffiçili da anâghe.
Into caxo da Soæ, a complescitæ a deriva da-o travaggio letteräio raxonou inta çernia de paròlle, tante vòtte arcaiche, inta forma di sintagmi, de spesso insòlita, e inte l’accostamento de figue.
Pe sta seu segonda arrecuggeita de poexia, dòppo l’esòrdio con Poule sccette (2016), l’autoa a piggia inspiraçion, o ciù de vòtte, da memöie e sentimenti ligæ a-o passou, che fan vegnî à galla reflescioin e meditaçioin in sce l’ëse e in sciô destin de l’òmmo; un invio à percorrî a stradda da memöia, memöia privâ e universale a-o mæximo tempo.
Poexie scrite inte unna lengua dua comme a pria, e o reciammo a-o Montale a-a fin di un di seu testi o no representa un caxo, donde se repiggia o conçetto de «mâ de vive»; donca unna lengua ben adatta a-o paisaggio che se descrive, ascì à quello de l’anima.
Andreiña Soæ (1956), nasciuna à Ciavai, a l’é stæta conseggea into commun de Leivi con delega a-a scheua e a-a coltua, e ascì promotoa e prescidente do Premio Naçionale de Poexia in lengua italiaña e zeneise inte quello paise.
Attiva inte l’assoçiaçionismo da coltua e inte l’organizzaçion de manifestaçioin letteräie, da quarche anno à sta parte a se dedica ascì a-o studio da lengua zeneise, con unna gran atteçion a-o repiggio de poule feua de deuvia, e a collabora co-a pagina da domenega Parlo ciæo do cotidian «Il Secolo XIX».
Pe-a seu attivitæ letteräia a l’à reçevuo ben ben di riconoscimenti inte concorsci naçionali.
Semmo orgoggioxi de poei contâ in sce ste libbraie che an deçiso d’accheugge e promeuve a nòstra colleçion.
Vixitæle pe descrovî i nòstri titoli e sostegnî a coltua da nòstra region.
Cogheuo
Rensen
Zena
Recco
Rapallo
Ciavai
Servixi profescionali
Inte sti urtimi anni a lengua ligure a l’é derê a reçeive un interesse delongo ciù grande, ch’o se concretizza inte l’aumentâ di progetti de studio e divurgaçion, coscì comme into fæto che a lengua a vëgne addeuviâ con frequensa sempre ciù fòrte inte l’ambito artistico.
Inta voentæ d’assegondâ sti proçesci e pe fâ de mòddo che se diffonde unna lengua corretta, o Conseggio o mette a dispoxiçion i servixi mensunæ chì sotta:
traduçioin da l’ingleise, da-o françeise, da-o spagnòllo, da-o todesco e da l’italian a-a lengua ligure (varietæ zeneise);
revixon de testi (à livello de lescico, scintasci e grafia) che se vorriæ pubricâ in ligure;
operaçioin d’annotaçion linguistica in sce di testi in ligure;
registraçioin audio in zeneise.
Pe contattâne sciâ peuan scrivine à l’adresso info@conseggio-ligure.org.
Quande ghe segge da disponibilitæ da-a parte d’un di nòstri membri, sciâ vegnian contattæ pe accordâse in scê modalitæ e e tempistiche do travaggio.
100 diviso pe 2 o l’é 50
Arbâ a l’é drento do Commun de Zena
Alberto, te presento Alescio!
a Barboa a l’à ereditou unna fortuña da-o barba
a Bruña a l’é in sciô bon cammin pe vegnî unna brava mega
Camoggi o l’é un borgo mæn
Camoggi o l’é un pòsto mäveggioso, ghe vegnieiva torna voentea
o Cao d’Orno o l’é a ponta estrema de l’America do Sud
Ciavai o l’é un commun da çittæ metropolitaña de Zena
o Segnô o n’avvarde!
o Menego o l’à delongo do cû quand’o zeuga à biscambiggia
E cöse saià mai!
E ti?
a Leonöa a l’é apreuvo à passâ un momento difficoltoso
a Lisabetta a l’à inandiou unna butega da maxellâ co-a seu
Federer o l’é o megio do tennis
a Filomena a pativa de convurscioin
a Franca a l’é into giardin ch’a l’arranca e ortighe
a Françesca a l’à presentou o Mario a-o nòstro gruppo de amixi
a Françesca a m’à inviou a-a seu cà in sciâ mæña
o Franco o l’à piggiou a Metirde pe moggê
o Gaibado o l’ea dito l’eröe di doî mondi
Zena a l’é a capitale da Liguria
o Giacomin o l’é o mæ fræ grande
o Giancarlo o fa delongo e còrne quande passa un caro da mòrti
o Zane o dà o bon exempio
o Zane o camminava in faccia à liatri
Impëia a l’é a mæ çittæ de proveniensa
Italia do meridion
Italia do settentrion
o Jean o l’aiva da fâ a revixon da lettia «A» do diçionäio, ma o s’é addormio co-a testa in sciô computer
Ti â veddi a scâ? A l’é arrembâ a-a miagia!
a Laura a studia pscicologia à Pavia
o Loenso o l’à fissou unna stançia ammobiliâ pe un meise
o Loenso o bestenta à vegnî à Zena
o Lucco o l’é ben ben attaccou a-a seu
o Marçello o l’à misso i grattoin do parmixan into menestron
o Marco e a Luçia en tutti doî appascionæ de muxica clascica
o Marco o destendeiva a seu bugâ in sciâ taggia
o Marco o l’é delongo basso d’äia perché o lascia tutti fin à l’urtimo momento
Maia e Lisabetta no se frequentan ciù
a Maia a l’à dæto o legnetto a-o Zane
a Maia a stà co-o Giöxeppe
a Maria a l’é a nòstra passâ prescidente
o Mario o l’aveiva mai tanta famme ch’o l’à vuou o tondo inte un batte d’euggio
o Mario o l’é o meno erto da famiggia
a Marta a l’é unn’attoa dramatica sensa pægi
inti urtimi meixi o Mauro o l’à comensou à beive apreuvo a-a deprescion
Mignanego a l’é a staçion à meitæ tra Ronco e San Chigo
o Paganin o l’é stæto un sunnou da violin e compoxitô zeneise
a Poula a l’à piggiou l’asbrivo e a l’à scompassou o sorco de un sato
Poulo o l’é o figgio ciù piccin
o Roberto Murolo o cantava in napolitan
San Loenso o l’é a-i 10 d’agosto
San Loenso l’é i dexe d’agosto
a Scimoña a l’à provou à frenâ a biçicletta co-e seue de scarpe, ma a l’anava tròppo lesta
a Scimoña a propoñe d’anâ à beive quarcösa, cöse ne dî?
a Scimoña a l’à tiou sciù unna çeggia in segno de sorpreisa
a Scimoña a l’é uña de quelle che no s’arrendan de lengê
Söi o l’é un commun italian de 4000 abitanti pöcassæ
a Stefania a l’aggronda a fronte quand’a se conçentra
Seu Maistæ
Seu Santitæ
T’ô diggo torna: boccabuscio! Nisciun o l’à da savei quello che t’ò contou!
Turin a l’é a capitale do Piemonte
o Usain Bolt o core a-a veloçitæ de 44,72 km/h
Voæ o l’é vexin à Berzezzi
Ti vëgni? Sens’atro!
a Virginia a l’é camminâ à casa pe no fâ aspëtâ a moæ
Vottaggio, Carreuxo e Gavi en inte l’Ôtrazovo
in Arbâ e famigge nòbile an fæto construe tante ville de campagna
à Zena l’é vegnuo zu unna miagia apreuvo a-o tempo grammo
à Dënâ zughemmo à l’ambo con tutta a famiggia
à Vottaggio gh’é un ponte roman
à carlevâ mæ soiña a s’é vosciua vestî da foæ
à casa a no ghe voeiva ciù anâ
à casa seu de vin ghe n’é delongo areo
apreuvo a-o pai negativo di seu genitoî, a-a Maria gh’é toccou tiâ unna croxe adòsso à l’idea de fâ un viægio à l’estranxeo
apreuvo a-o reisego d’inondaçion an tiou sciù l’arze de doî metri
apreuvo à l’ægua che l’é vegnuo, o conçerto à l’averto o l’é stæto tramandou
pe caxon da seçia, i agricoltoî no peuan addeuviâ o canâ pe irrigâ
apreuvo a-a seçia, e ægue do lago s’en asbasciæ
apreuvo che l’é ciuvuo de primmaveia, semmo stæti costreiti à fâ unna semenatua tardia
à che oa l’arve a giornalæa?
à che oa gh’ei l’abboccamento?
à che oa o særa o maxellâ de stradda Feuxan?
à che oa særa o maxellâ?
à che oa o særa o portello do banco?
à che oa o finisce o cine?
à che oa sei arrivæ?
à conti fæti, o l’é lê à lasciâghe di dinæ
à cöse ti pensavi? à cose ti t’appensavi?
pe cös’o serve st’angæzo?
de cöse ti parli?
tutti dixan che sto vin o l’é un di megio da Liguria
à differensa do fræ, lê o dava de spesso unna man d’aggiutto in famiggia
à dî a veitæ, staseia me saieiva ciù cao arrestâ in casa à ammiâ un cine
à dî a veitæ, ò da confessâte che quello nescio o m’ammanca ben ben
à dormî arrensenio ghe staggo ben, ma a-a mattin de spesso ò o mâ de scheña
à doî à doî, à trei à trei
à son de zugâ à fâ e scuggiæle, ammia comme t’æ frustou e braghe neuve!
à son de martellæ, en arriescii à rompî o prion
à son de sentî sta canson à l’aradio, l’ò impreisa à memöia
à son de frettâli, i argenti en vegnui ben ben lustri
de zenâ pe-o sòlito chì giassa
à scassâte d’inta lista fasso fito
de luggio e giornæ en belle
à mi no m’à dito ninte nisciun
mi no me ne fasso ninte de cös’o pensa o figgio do Zubbo: veuggio o pai de un esperto
à mi sta tappessaia moela a no me gusta pe ninte
à mi, però, nisciun o m’à dito ninte
de menda i figgeu mangiavan carne affummâ ò verdue inte l’axou
à mëzaneutte l’é comensou i furgai e tutti an tiou sciù i euggi verso o çê
à mæ seu gh’é cao spende de palanche derê a-i vestî
à mæ figgio ghe lòccia za un dente
à momenti cazzeivan
quante a-o regallo pe-a Scirvaña, cös’ei fissou?
à preuva de bomba
pe tempi, pe descrovî o numero de telefono de quarchedun besugnava consultâ l’elenco do telefono
à quelli tempi t’aivi ancon da nasce
à st’ertixe chì se comensa à sentî i effetti do mâ de montagna
à sta temperatua o mercuio o vëgne sòlido
à scheua emmo studiou e poexie do Steva De Franchi
à un çerto momento o remoin d’ægua o l’à collou a barca
de vòtte fasso di pesoin che me fan suâ freido
de vòtte e cöse no van comme speremmo
de vòtte me pâ imposcibile destaccâ mæ nevo da-o telefonin
di viægi me ven coæ de piggiâlo à mascæ
de vòtte o l’é un pö angoscioso, ma in sciâ fin a l’é unna brava persoña
a-i taici ghe gusta anâ in vacansa lì
asbascia o ton pe piaxei, i vexin dòrman
asbasciâ a vista
dâ da beive a-e pegoe
scià l’agge a bontæ de stâme à sentî!
scià l’agge paçiensa scignora, ma no n’ò pròpio coæ ancheu, son stanca
scià l’agge paçiensa, sciô Rosci, ma ghe pâ che se pòsse lasciâ i sacchi da rumenta in sciô ballou?
emmo accattou un conzeatô ciù grande
emmo aspresciou o passo perché o treno o l’ea apreuvo à partî
emmo dæto fondo inte un gorfo à l’assosto
emmo giusto o tempo de mangiâ
emmo rostio e meizañe drito in sciô feugo
emmo aspëtou che o vento o fïse bon
emmo spëtou sott’a-e colònne do pòrtego
emmo attraversou o riâ in sciô ponte de legno da arente a-o canniou
emmo avuo l’önô d’incontrâ Seu Maistæ a regiña
emmo guägno l’atra squaddra
emmo beseugno de soluçioin prattiche, no de unn’atra de teu teorie astræte!
emmo camminou pe tanto tempo sott’a-o çê nuvio
emmo camminou da unna parte à l’atra da çittæ
emmo domandou à un ch’o passava de lì ch’o ne mostresse o cammin fin à l’abergo
emmo comensou a çeña con un tondo de lasagne co-o pesto
emmo stabilio o prexo
emmo conosciuo o prescidente
emmo piggiou unna moutia desconosciua
se semmo missi d’accòrdio in scî termini do contratto
emmo costezzou a Còrsega e semmo arrivæ à Bonifaçio, dond’emmo conosciuo di bonifaçin ben ben scimpatichi
emmo inandiou un fondo pe-e urgense da famiggia
emmo deçiso de passâ e vacanse de stæ in sciâ mæña
emmo deçiso de passâ e vacanse inte un paisetto de montagna
emmo de amighe siçiliañe
emmo desviou o barco à Sestri pe caxon do tempo grammo
emmo dovuo fermâ i travaggi apreuvo à unn’emergensa
emmo dovuo nettezzâ e reue da biçicletta da-a bratta
emmo dovuo assotterrâ i cavi da luxe perché e vorpe ne î rosiggiâvan
emmo fæto colaçion co-a confittua de merelli
emmo fæto di grendi negòçi ancheu
emmo fæto i pansöti co-a sarsa de noxe
se semmo bagnæ inta pisciña do Commun
emmo fæto un gio à Arbenga
emmo fæto unna partia de ballon into campo do quartê
emmo fæto unna passaggiâ in sciâ ziña do riâ e emmo attraversou un canniou
emmo finio o læte
emmo finio a sâ
emmo finio a grixellâ, ma a braxa a l’é ancon cada
emmo fissou o maiezzo pe zenâ
emmo piggiou parte a-e Olimpiade
emmo incontrou de gren difficoltæ
emmo tiou sciù i gòtti pe toccâ a-a notiçia
emmo installou unna cioenda d’in gio a-o giardin pe tegnî lontan i pòrchi sarvæghi
emmo mangiou e bazzañe co-o salamme
emmo mangiou a pissa co-e çioule e a mossarella de bufaa
emmo misso in vendia a casa
emmo misso unna casetta pe-e vinvære into giardin
emmo parlou de questo
emmo piggiou parte inta regatta
emmo passou o confin co-a Fransa à pê
emmo passou e feste in compagnia
emmo passou o sciorbipua into sallon
emmo passou unna giornâ intrega à travaggiâ
emmo fæto un gio inta çittæ vegia pe tutto o poidisnâ
emmo perso a confiansa in lê quand’emmo accapio ch’a l’ea unn’ipòcrita
emmo perso o pòsto
emmo perso o treno apreuvo à unn’avaia da machina
emmo perso un muggio de tempo
emmo pescou un bello loasso
emmo ciantou i merelli into giardin
emmo portou o gran a-o moin vegio pe fâlo maxinâ
emmo preparou unna limonata fæta in cà co-i limoin do giardin
emmo presentou i papê a-i carabinê
emmo piggiou e mesue do mòbile
emmo piggiou un scorsaieu tramezo a-o bòsco pe arrivâ ciù fito
emmo provou à dissuadilo da-o replicâ à l’offeisa
emmo provou à ingannâli ma se l’en dæta
emmo provou à mettise à l’assosto da-o vento
emmo provou à açende a luxe
emmo razzonto o paise dòppo çinqu’oe in machina
emmo fæto mâ à no anâghe
semmo anæti apreuvo a-o rianello fin a-o lago
emmo remondou o pei
emmo deuviou st’occaxon
emmo desmisso de parlâ comm’o l’é introu o baccan
emmo speiso tutti quelli dinæ à deseuvio
emmo tiou zu un neuvo contræto
emmo sottoscrito un contræto d’asseguaçion
emmo patio di danni econòmichi
emmo sunnou o campanin e aspëtou che n’arvissan o pòrtego
emmo de torte savoie e de torte doçe
emmo vixitou a cattedrale de San Loenso, inta ciassa da-o mæximo nomme
emmo visto i drafin che nuavan da arente a-a barca
emmo visto tutti trei i musëi inte un poidisnâ
emmo votou contra
emmo votou in libertæ
stâ à Zena, à Saña, à Turin, à Londra
stemmo a Saña e se gh’attrovemmo ben
staggo a-o segondo cian
staggo dòppo distributô de benziña
staggo in ciassa de l’Æguaverde
staggo inte un palaçio de trei cen in stradda XX Settembre
açende, asmortâ o computer
poscitoëse à ti!
bacere comm’o l’é bello!
bellicite, ò collou unna resca!
bacere, ò ammancou torna a çibbla!
bellan, m’è cheito a ciave da machina into tombin!
avvoxou da-i critichi
ægua pua e crestalliña
freido… freido… ti t’avvexiñi… cado!
à Agen gh’é i oivæi
gh’é de quelli che no ghe gusta a ciccolata
à un çerto momento
addobbemmo insemme l’erbo de Dënâ
oua o menestron o me pâ fiña saio
oua me tocca lavâ i tondi
oua no pòsso
oua o l’é a figgia à condue a dita de famiggia
son perso pe-e scioî sarvæghe!
gh’ò unna gran pascion pe-e stöie disegnæ da ch’ea piccin
piggiâ de mesue de restriçion
piggiâ un figgeu, un cagnetto in adoçion
taggiâ e çioule
azzonzi doe legne a-o camin
azzonzi l’euio a-a pasta pittin à pittin
azzonzi unna cuggiarâ de butiro a-a sarsa
azzonzi un tocchetto de bitiro
arrëlâ un fî
a-i canadeixi ghe gusta o sciöpo d’euggiao, fiña in sciô pescio
aggiuttæme, gh’é un ägno in sciâ soffita!
a-o ballo inmascarou gh’ea tante persoñe da conto
a-o convëgno ghe saià stæto ciù de çento persoñe
a-o convëgno de Lisboña ò conosciuo un pescio gròsso de l’industria farmaçeutica
à l’arba da seia, e çigae s’attaxentan e i grilli piggian o seu pòsto
a-o camalletto ch’o l’à portou quella valixe pesantiscima doviëscimo dâghe a-o manco dex’euro de boñaman
a-o besagnin gh’é arrestou solo che unna cascetta de fruta nissa
a-o bòrdo da stradda, da ciassa
a-a mattin a giassa a s’é deslenguâ
a-a mattin a stiva a l’ea ancon affogâ
a-o mei gh’é crovou tutte e feugge
a-o ministëio en arrivæ ciù domande che no s’aspëtavan
a-o mæ can gh’é cao asconde i òsci sott’a-a pôtroña
a-o massacan gh’é cheito un mon in sciô pê
apreuvo a-o poæ o l’é vegnuo o figgio
a-o cian de d’ato ghe stà un òmmo de gramma voxe
a-o restorante n’an servio do vin co-e cannie, o no se poeiva beive!
a-o restorante gh’ea tutti feua che a Sara
a-o sô a neive a se deslengua
a-o supermercou an finio i agrummi
into vento, e bandee sbandetan in çimma do pennon ciù erto
gh’é de gente che pan nasciue pe ëse sfortunæ
çerti formaggi liguri an i sätæli
çerti giornali no an reportou a notiçia do scandalo
çertidun s’appensan ch’a segge unna böxia
a-a festa beseugna presentâse streitamente inmascaræ
a-a fin da riunion, a direttoa a l’é stæta sciù pe toccâ a man à tutti
in sciâ fin, a l’ea vegnua matta pe in davei
in sciâ fin o l’à pagou cao pe avei tradio a confiansa di seu amixi
in sciâ fin l’é ciuvuo vëi?
in sciâ fin ò dovuo desdî l’appontamento
a-o ciæo da candeia e lettie se veddeivan à fadiga
a-a maratoña o l’é arrivou dozzen
a-a mäpezo, se ceuve poemmo anâ a-o cine
a-a primma de l’òpera gh’ea doî pesci gròsci do ministëio
a-o strenze do sacco, a seu arrogansa a gh’é costâ l’arrembo di colleghi
a-a riunion d’ancheu o saià presente un pescio gròsso
a-o sollevo an piggiou parte i studenti ascì
a-a sò etæ
aggroppite e scarpe!
desccega i lençeu into giardin pe fâli sciugâ
a-e mæ soiñe gh’é cao zugâ co-e bambòcce
a-a sciornia a ghe gusta e nisseue
a l’allögia à l’abergo do Cavallo Gianco
alantô gh’aiva çinque anni
aloa se sentimmo de chì à doe settemañe?
aloa se veddemmo zeuggia?
aloa no gh’é da perde atro tempo
aloa permetteime d’insciste torna in sce sta costion
allonghime a sâ, pe piaxei
allonghîse a vitta
a-o spægâ do sô, a ciusma a l’à sarpou l’ancoa
à quelli tempi aiva vint’anni
tutt’assemme ò cacciou un crio de sorpreisa
tutt’assemme s’é asmòrto e luxe e s’é sentio un tron
à l’inauguraçion gh’ea lê e seu fræ ascì
a-o manco coscì o se ne stà sitto
atro che eröe, t’ê un laddro!
da-e atre parte o çê o saià sen
tia sciù e brasse ciù in là de spalle
amma o tò scimile
arriæ e veie!
m’é cao a coxiña tailandeise!
i amixi an mangiou de repentio ascì
fiña inte regatte sportive beseugna ëse franchi co-i avversäi
ben ch’â tio, a pòrta a no veu arvîse
ascì ben che a representaçion a no t’é piaxua, l’é boña educaçion cioccâ e moen
ben ch’o me menassa, poia mi no n’ò
ben ch’o fava un fattoriso, l’ea ciæo ch’o l’ea apreuvo à asconde un gran dô
viatri ascì sei contra a caccia?
torna säçissa e sancrao?
anâ à vedde un’espoxiçion
anâ in penscion
anâ in proçescion
a l’andava à Marseggia pe un affare d’urgensa
andavan avanti e inderê
anemmo à corrî, ò megio ancon à nuâ
anemmo à donâ o sangue in ospiâ?
anemmo à piggiâ un treno chesesegge?
anemmo à piggiâ torna a machina da-o mecanico
anemmo a-o supermercou
anemmo a-a mæña doman?
aniemo à stâ de casa in Fransa
aniò à quello conçerto, cazzesse o mondo
bestie de tutte e meñe e forme
aggroppâ a crovata
comm’o l’arriva à casa ghe daggo recatto mi!
comme arrivo à cà m’infriccio sott’a-e coverte
comme arrivo à casa veuggio destendime un pittin
comme ti intri, monta e scæ e gia in sciâ manciña
comm’ò reçevuo a telefonâ ò provou unna gran contentessa
comm’an passou o confin en stæti arrestæ da-a poliçia
comm’o se l’é dæta do laddroniçio, o l’à comensou à criâ «dæghe a-o laddro!»
comme vëgno inderê da Milan te daggo un ciammo
attacca o francobollo in sce l’anvelòppe
arremba a scâ à l’erbo
arvî a pòrta, son o commissäio de poliçia!
arvî e giöxie!
montâ a casa neuva
arrivian de chì à doe settemañe
arrivian de chì à sei meixi
arriviò de chì à quarche giorno
arrivo, son quæxi à tio!
inroccâ o re
danni a mente à quello che dixe a meistra!
ammia, cöse femmo doman?
stâ à sentî o ritmo de unna canson
sentî a muxica co-o volumme erto peu dannezzâ i timpani
stemmo in oegion pe sentî quand’o passa l’aereo nemigo
aspeta che me daggo recatto a-a crovata!
aspetime a-a fermâ de l’autobo
aspetime che fasso fito, çinque menuti e son torna chì
aspetime, m’appöso un momento in sciô ballou pe repiggiâ o sciou
aspëtæme un segondo!
a spëtava un miacoo
aspeto ancon che o ministëio o compisce a mæ domanda
aspeto che quella machina a chiñe de prexo primma d’accattâla
asseguite ch’o no te vëgne apreuvo nisciun!
insemme à l’articolo determinativo, e prepoxiçioin sence forman e prepoxiçioin compòste
maiciù a-o mondo, ançi, son orgoggiosa de ti!
attacco e föto de vacanse in sce l’album
danni a mente à no cazze inte ortighe!
stanni attenta à no dâme unna scorriattâ!
danni a mente de no scuggiâ in sciâ giassa
ammiæ de no toccâ o fî da luxe!
ammia de no sciaccâ o rastello e a sappa co-i pê
danni a mente à no fâ do sciato!
danni a mente de no piccâ o dio gròsso contra o scæn
danni a mente à no astrofoggiâ a camixa!
ammia che o vestî o no se sguare in sce quell’aguo
bòssa che mæ fræ o mastrussa!
stanni attento, quello lençeu o porriæ piggiâ feugo!
danni a mente che sotta à quella pria gh’é un nio de tancoe
a-o momento semmo tròppo piggiæ pe vegnîve à trovâ
avansan verso a squaddra avversäia
avei i speggetti brutti
avei a barba scciassa
avei a bocca sciuta
avei a mente seña
avei e moen inti cavelli, inte stacche
avei unna brutta relaçion co-o prinçipâ
avei unna boña vista
avei unna testa stramesuâ
avei unna borsa in scê spalle
ei avuo do cheu à parlâ coscì
ei dormio assæ ò ve sei addesciæ viatre ascì à çinqu’oe?
ei fæto unna descoverta da no creddighe, bacere
ei incontrou un sappello ch’o no se peu passâ
ei provou à offrî unn’attroveuia pe-o gatto ch’ei perso?
ei reçevuo o pacco che v’ò spedio a settemaña passâ?
ei fæto aro into copiâ i dæti
ei semenou i çeixai?
ei visto passâ de chì un òmmo con un giachê verde e i euggi strambi?
o l’aiva dæto o gio à tutti i sò amixi
a l’aiva de cäsette de sæa
a s’ea missa un vestî de laña legia
a l’aiva di doî inte gambe
o s’aiva avansou abasta pe accattâ unna machina
o l’aiva speiso fin à l’urtimo citto
o l’aiva un bello morin riondo
o portava un cappello grixo
a l’aiva unna brasca de vedde Pariggi
o l’aiva un dô inte gambe
a l’aiva unna gassa bleuçê inti cavelli
o l’aiva unna gran coæ de parlâghe
a l’aiva unna bellessa in sciâ parma da man
a l’aiva un vestî à quaddretti gianchi e rosci
o l’aiva unna casa in Arbâ
s’ean fiña incallæ à domandâghelo
aivan mandou a-o fondo o barco nemigo
aveiva mai tanta famme che an fæto santa nettezziña in sciô buffet
aivan lasciou de fregogge de pan pe-o sentê
aveivan tutti inte moen di papê matti de coccolli
aiva a soluçion davanti a-i euggi e no me l’ea dæta
aiva a valixe za inandiâ
aiva misso un pacchetto de mandilli inta borsa ma no l’attreuvo ciù
o l’aviæ vosciuo savei cöse l’é successo
ne aviësci coæ de vegnî a-a mæña con mi?
bacalà ò stocchefisce, o l’é delongo merlusso
ammia d’anâ cianin!
dâ a mente a-i figgeu
ammiæ de no cazze
bara a casella se t’açetti e condiçioin
basta co-a raggia!
l’abbasta unna zimma pe appissâ o feugo a-a paggia
bastava che ti m’ô divi e saiæ vegnuo
benvegnuo, messê l’abbou!
beive o læte de crava
beivo o læte perché o mego o m’à dito che ò beseugno de calçio
beivo unna bira media
beseugna asbasciâ e tende
beseugna dâ o fî a-i denti da særa perché a no taggia ciù
beseugna che postiçipemmo l’incontro
beseugna azzonze de legne a-o feugo
gh’é ancon da pagâ o conto de l’albergo
beseugna anâ de boeña
gh’é da fâ quaddrâ l’attivo e o pascivo
beseugna carregâ o releuio mecanico à man
beseugna çercâ de fâ appascionâ i studenti a-a matëia, che maniman se distran
beseugna che gh’ô dî
beseugna che travaggemmo in sciâ valorizzaçion de sto patrimònio
beseugna azzonze quelli doî fî
beseugna mette insemme e fòrse
beseugna concordâ l’aggettivo e o nomme
beseugna tegnî carcolo do costo de matëie primme
beseugna eleze un neuvo prescidente
beseugna fâ a çernia con un pittin de critëio
beseugna fasciâ i avansi do disnâ co-a pellicola
gh’é da mesciâ a regiña
beseugna organizzâ sti papê
beseugna pensâ a-a salute
beseugna avvardâ a natua
beseugna çerne i faxeu, perché n’ò visto dötrei ch’ean marsi
beseugna aggiustâ quella creppatua inta miagia do sallon
beseugna avvardâ o nòstro patrimònio linguistico
beseugna anâ apreuvo a-e regole
beseugna dâ recatto a-a cantiña perché a l’é piña de ravatti
beseugna dâ recatto à quello muggio de libbri che t’æ lasciou in scagno
beseugna arretiâ a liggia da-a stradda
beseugna studiâ pe l’examme de stöia, sedonca ne bòccian
beseugna desgheugge quel garbuggio de fî elettrichi
beseugna taggiâ sta ramma
besorriæ cionâ un pö quello tòcco de legno
besugnià che resòlve sto problema, che maniman devo travaggiâ fiña a-o sabbo
besugnià ciammâ o lattonê perché a cannâ do bronzin a coa
beuh! chi ô sa!
brava, vëi ti t’ê mostrâ coerente
brava, oua scì che ghe semmo!
brutta legera, se t’acciappo te cäfatto de pugni!
boña festa à tutte doe!
boña festa!
bon derê de l’anno!
boñaseia sciâ Rosci, comme sciâ stà?
boñaseia, sciâ sa quand’o parte sto treno?
bongiorno sciô mego!
picca da-a quinta pòrta in sciâ drita
cacciæ tutto inta fornaxe affogâ
dâ a-e mosche
carcolilo giusto, stavòtta!
carcolemmo a traiettöia con preçixon
cäsette fæte à l’agoggia
descangiæme çinquanta euro pe piaxei
camea, sciâ lasce chì o cabarê de paste
camê, scià me scuse, ma chì gh’é un pei into mæ bròddo!
cammiña lesto, che a riunion a comensa de chì à 2 menuti!
cammiñan avviou pe schivâ l’ægua
cammiñan verso a pòrta de San Benardin
camminâ à passo lento
camminâ a-o ciæo de luña
camminâ in scappin de cäsette
camminâ in scî bricchi
o camminava co-i euggi serræ pe protezise da-a luxe
a camminava in sciù e in zu pe-a strâ
camminavan co-o cappello in man
camminava descäso e un pontaieu o m’à assagoggiou o pê
camminemmo in ponta de pê
cammiño in sciâ stradda
can co-a raggia
capaçitæ d’esprescion
t’accapisci quello che veuggi dîte?
capiscio quello che ti veu dî, ciù o meno
bacere comm’o l’é cao!
carne co-i poïsci
cao lettô
cà de pria
cà seu a no l’é guæi netta
se maniman cangia i programmi, t’avvisiò
se maniman ti ô veddi pe-a stradda, dagghe i mæ salui
bacere, che dô, ò piccou o marmellin contra a-o töin!
bacere, t’æ fæto pròpio un travaggio mäveggioso
categoria de grammatica, de scintasci
acciappan i cavalli sarvæghi co-o lasso
cavi de l’erta tenscion
bertoeli friti con butiro e aggio
bellan, che cuattâ!
bellan, ma perché no me lasciæ quetâ?
bellin che cado ancheu!
bellin, che mâ che ti m’æ fæto!
gh’â faiò pægio
ti ghe â metti a scciumma de læte inta cicolata?
se ê accattemmo doe ancioe frite?
s’ê femmo doe säçisse in scî færi?
ti gh’ô metti l’axou inte l’insalatta?
ghe l’emmo fæta!
ti ghe l’æ doî biggetti de l’autobo da imprestâme?
ti ghe l’æ o biggetto de l’autobo?
ti ghe l’æ un menuto pe piggiâ un cafè con mi e mæ maio?
se ne stemmo in pê
ghe n’é unna gran varietæ
ammia de no cazze
çercan de mette in equilibrio a straponta in sciô teito da machina
ammiemmo de mandâ via e gente de sta ciassa
çerchemmo un travaggio
çerco un parchezzo à Dineigro, maniman metto a machina in doggia fia
no se peu perdonâ çerte açioin
gh’é de quelli che no se piggian mai poia
che o Segnô o n’avvarde!
che belli euggi möi che t’æ!
che bello rie ch’o l’à quella figgeua!
che belle scioî!
mai ben ch’arriëscimmo à veddise, dòppo tanto!
comm’o l’é bello o tramonto in sciâ ciaña d’Arbenga!
che diascoa d’idea ch’emmo avuo!
cöse diascoa o dixe quello cretin?
cöse ti veu?
cös’o gh’intra con quello che divimo?
cöse gh’é, perché t’aggrondi e çegge?
cöse ti dixi, commandemmo quarcösa da beive?
che gena à quella çeña, no conosceiva nisciun!
che desastro… e oua cöse femmo?
cöse femmo, tramandemmo a riunion?
cöse ti fæ doman a-a seia?
che formaggio ti ghe metti inta fugassa co-o formaggio?
che freido do diao!
che sciaccælo che t’ê!
che euggi gròsci che t’æ!
che oa l’é?
che quaddro mäveggioso!
un pö de carta da navegâ, no gh’é manco marcou e profonditæ!
che sciugata ch’o l’é o trafego in çittæ
che meña de bestia o l’é?
chi ghe stà a-o cian de sotta?
chi aspëtavi vëi da-o canto da stradda?
chi balla sensa son o l’é matto ò mincion
chi l’é ch’o l’à asmòrto a televixon?
chi o l’à taggiou co-o mæ cotello?
chi poeiva preveddilo?
chi l’à dito che i mainæ no peuan patî o mâ?
chi o no l’é satisfæto di resurtati?
chi te l’à dito?
chi o l’é o propietäio de sto terren?
chi o l’é quello scignoro lazù?
chi a l’é quella persoña ch’a parla inte un mòddo coscì ordenäio?
chi o l’é sto chì?
vanni à acciammâ teu seu, l’é pronto in sciâ töa
ciammime se maniman t’æ beseugno do mæ aggiutto
ciammæne quande sei lesti
ciammæme quande finisce a festa
o l’acciamma a limöxina in sciô canto da stradda
domandâ indicaçioin à unna persoña
acciammâ scuse o l’é segno de boña creansa
chinâ a testa, i euggi
chisà cös’o ne reserva l’avvegnî?
chisà quante tempo o l’é passou!
særa o portelletto, che gh’ò freido
ciödi a fissua sott’a-a pòrta con unna strassa pe no fâ passâ o fumme
særa o barcon perché a tenda a sbandeta into vento
særa a scatoa co-a parpella
særa e crave into staggio
særa l’ægua, ò finio de dâ da beive à l’òrto!
chisesæ ch’o ô vegnià à savei o l’attrovià da dî
særi programmæ: Lunesdì de l’Angeo, Pasqua, Dënâ e San Steva
gh’anemmo à cavallo ò à pê?
gh’anemmo ben ben de spesso
gh’anieiva ciù voentea co-o treno
me ô creddo che o forno o no fonçioña: t’aivi serrou o gazzo!
m’ô creddo che o telecommando o no fonçioña, ti gh’æ misso e pille into verso sbaliou!
ti ne daiësci o teu adresso?
scià ne fasse sëi macciæ e un cappussin, pe piaxei
s’â femmo unna coteletta a-a milaneise?
gh’é stæto unna zimma quande i doî fî da luxe s’en toccæ
n’à fermou a poliscia pe-a stradda
o n’à parlou di seu problemi pe longo tempo
o n’à servio o vin inte un caliçe d’öo
n’an inandiou un stuffou de pòrco sarvægo
n’an servio di balletti e un gòtto de vin
n’an fummou un muggio de dinæ
n’an visto in ciæo e l’é comensou tutt’assemme à giâ de voxe in sce de niatri
gh’ò investio tutto o mæ lascito inte quello negòçio
gh’ò pròpio dæto!
ti ghe metti tròppo pe vestîte
ghe pensiemo dapeu!
ne gusta i salloin spaçioxi
ne gusta i vin lombardi
se portemmo unna pateca in sciâ mæña doman?
se piggemmo un cappuçin a-o bar?
s’exerçitemmo insemme pe l’examme?
o ghe preuva con tutte e zovene
scià ne peu portâ doî tondi de spaghetti a-a carbonæa?
ti gh’arriësci à leze e creñe da bansa coscì a-o scuo?
ti gh’â fæ à scavarcâ quella còrda?
ti gh’â fæ à astrenze a çenta?
ti ghe saiæ a-o battezzo de mæ figgia?
ti gh’ê anæta a-a mæña l’anno passou?
ti ghe senti quarcösa co-o volumme coscì basso?
se sentimmo pe telefono de spesso
ne serve quarchedun con un bon euggio pe-i negòçi
se semmo azzonti a-a vixita do museo
se semmo bevui unna bira
se semmo inteixi à segni, no gh’é stæto beseugno d’atro
se semmo accattæ unna neuva televixon
se semmo dæti o congê e se semmo inandiæ
se semmo affermæ pe pösâse un segondo
se semmo inmersci pe anâ à vedde i coali
se semmo limitæ à doî giorni de vacansa
se semmo limitæ à stâ à ammiâ a scena
se semmo missi à cuxî a giancaia
se semmo missi à l’ombra de unna barca de fen pe pösâse
se semmo missi in sciâ mæña co-i lençeu da mâ pe piggiâ un pö de sô
se semmo ascoxi sotta a-o letto
se semmo persci perché emmo piggiou unna stradda ch’a no l’anava ben
se semmo assettæ in sciô meu neuvo à mangiâ un gelato de cremma
se semmo assettæ in sciâ miägetta à ammiâ o spægâ do sô
se semmo assettæ into bar e emmo parlou da amixi
se semmo assettæ in sciâ ziña do lago
se semmo addesciæ de bonn’oa pe ammiâ l’arba
emmo fæto stramuo, ma mæ seuxoa a veu tegnî o scito pe dâlo à pixon
se semmo onti con l’inguento
se semmo visti vëi in ciassa De Ferræ, da-o barchî
gh’é 150 neuvi travaggi
gh’é de neuve in sciâ guæra?
gh’é çinque neuve casañe
gh’é mai tanti sballi inti teu conti che ti faiësci ciù fito à fâli torna
gh’é di figgeu che pescan i porpi co-a foscina
gh’é dozze mei e tanti pei pægio
gh’é doî nödi de vento
gh’é doî zoveni che s’en affermæ à fummâ into pòrtego
gh’é neuve nave neuve
gh’é pöco gòtti, no bastian pe-a festa
gh’é quattro pollastri into staggio
gh’é sciuscianta menuti inte unn’oa
ti gh’intri co-a machina inte quello pòsto?
ghe stemmo inta çinque in töa?
se bollemmo da-o scheuggio ciù erto
se bollemmo in mâ da-i scheuggi?
se veddemmo à neuv’oe da seia
se veddemmo à quattr’oe
se veddemmo à træ oe depoidisnâ
se veddemmo à unn’oa depoidisnâ
se veddemmo da-a mæxima banchiña?
se veddemmo doman da-o Carlo
se veddemmo doman a-a mattin
se veddemmo doman seia in ciassa Combo
se veddemmo poidoman, perché doman l’é festa
se veddemmo da chì à un quarto d’oa chì da basso
se veddemmo zeuggia a-a seia
se veddemmo inta Galleria Mazzin
se veddemmo pròpio inte sto ponto doman
se veddemmo in stradda Fieschi
se veddemmo lunesdì mattin
se veddemmo ancheu o doman?
se veddemmo staseia?
ghe vegnî à cà mæ pe disnâ doman?
ghe vegnî a-o parco doman?
ti ghe vegniæ a-o conçerto pe violin e orchesta de doman?
ghe vorriæ quarchedun d’esperto in sce st’argomento
ghe vorriæ un zoveno forselluo ch’o n’aggiutte à portâ quella straponta
ghe veu l’açento grave in sce sta lettia
ghe veu unna preisa de succao
böna, à doman!
ciao, fræ!
scciao, comme ti stæ?
ciao, fræ!
ciaschedun de voiatri
çê sen e äia fresca: a giornâ perfetta pe unna camminâ
çinque dexigrammi
che l’é çinque giorni
çinque matti son scappæ da l’ospiâ psichiatrico inta nottoaña tra vei e ancheu
çinque passaggê an patio de lexoin grave
co-o melon se ghe mangia o xambon cruo
co-o merlusso ghe fan o stocchefisce
co-o borboggio da çittæ no arriëscio à addormîme
con l’arrembo de seu poæ o l’à trovou un lou
co-o tempo o pillastrâ da pòrta o s’é ingombou
co-a borrasca ch’a l’arrivava, emmo dovuo vegnî inderê à casa pe fòrsa
cô da çenie
cô de l’uga
combatte contra i nemixi
combatte a povertæ
comme diò megio ciù avanti, a scituaçion a l’é seria
comme ti disegni ben!
comm’o s’acciamma de nomme o sciô Parodi? comm’o fa de nomme?
comm’ò da fâ pe proteze a vigna da-a gragneua?
comme t’æ posciuo lasciâ o teu can in abbandon pe unna settemaña?
comm’a l’é che sta frase chì a no termina co-o ponto?
comme l’é che t’ê coscì rustega ancheu?
seguo, vëgni quande ti veu!
comme ti te permetti?
comme ve creddei de poei attrovâ quarchedun ch’o fasse sto travaggio pe un prexo coscì basso?
comme ti pensi d’arrangiâ sta scituaçion?
comme politico o no l’é guæi asperto
comme poei remarcâ, chì no gh’é nisciun
comme ti peu comportâ de vive à sta mainea?
comme t’ê bella e de graçia!
comme l’é ch’o s’acciamma quello ristorante?
comme se ghe dixe in ingreise à sta çittæ?
comme se ghe dixe a-e bestie da fattoria in norvegin?
comme se ghe dixe a-o giano in monegasco?
comme se ghe dixe a-o barcon in franseise?
comme se ghe dixe a-a ciæbella in cineise?
comme se fa à piggiâ pe vea quella stöia?
comm’a se resòlve st’equaçion chì?
comme se fa inte sti caxi, ò fæto e condolianse a-o vidoo
comme sei de giromia ancheu!
comme ti stæ?
comme ti te ciammi? comme t’acciammi?
comm’a va?
comme l’é poscibile?
insâ o salamme, a bottiggia
viatri comensæ à mangiâ, arrivo inte un segondo!
commentâ e neuve
compî delongo i mæximi erroî
compî unna gramma açion
inte l’insemme, penso che st’ediçion a segge stæta un successo
fanni comme ti fæ delongo e ti veddiæ ch’anià tutto ben
accattâ di pesci
accattâ de açioin
cattâ un pesso de recangio
accattâse çinque euro de çexe
accatto o sellao da-o besagnin
accatto un tòcco de fugassa co-e çioule da-o fornâ
à tutte e mainee mi ò provou à mandâ o curriculum… ò merda ò berretta rossa!
a se peu vestî comm’a veu ch’a l’é delongo elegante
à tutti i mòddi quello zoeno o no m’é mai piaxuo
comm’a l’é bella Camoggi!
comm’à l’é ben assestâ a teu stançia!
comm’a l’é doçe sta spremmua de çetron!
comm’a l’é netta a teu coxiña, comprimenti!
comm’o l’é spussolento sto gorgonzòlla, o me pâ de mangiâ di scappin!
mai scuo che l’é vegnuo!
con cöse son acconsæ e trenette?
co-i amixi da Alescia no ghe sciòrto ciù, en refuoxi
co-o passâ di anni l’ægua a l’à dannezzou a miagia
co-o doçe an servio un gianco co-a scciumma
co-o vòstro dubio dæ à divedde de conoscime ben pöco!
co-e ægue secche poemmo camminâ fin a-i scheuggi
co-e ægue secche, a barca a s’é amorrâ
co-a scheña contr’a-a miagia
co-a seu pascion pe-a fixica a meistra a l’arriësce delongo à entuxasmâ i studenti
co-e boñe ò co-e gramme
co-e ae se neua ciù de lengê
con lê no arriëscio à mastrussâ, a l’é tròppo asperta
co-o spegio appannou n’arriëscio à arrasâme
co-e ægue piñe, a ciazza a scenta squæxi do tutto
apreuvo à l’etæ, a pelle do còllo a vëgne mòlla
con piaxei!
inte quarant’anni d’avansi a no l’arrivava à cattâse manco unna cascia da mòrto
con quelli denti sberci, saieiva o caxo ch’o l’anesse da-o dentista
con quelle poule o l’à dæto à divedde i seu sentimenti
con sta sæxiña i caccioei ghe mangian pe di giorni
con sta seçia l’é façile che i erboi no vivan ciù guæi
con sti speggetti ghe veddo tutto doggio
con sto cado, ghe veu un giasso de limon
con sto cado, ghe veu unna granita de limon
con sto libbro o l’à piggiou tanta nòmina
con sto referendum se propoñe d’abrogâ sta lezze controversa
con sto sô, ancon d’assæ che a seu barca à veia a l’à a lòbbia!
con tutta st’inseguessa, tante persoñe attreuvan consolaçion inta fede
con tutti i inviæ che vegnian, emmo da accattâ ancon do vin
con tutti sti açidenti e contratempi, l’é un miacoo che semmo arriescii à arrivâ
con tutti sti problemi, de sti urtimi tempi dòrmo co-i euggi averti
con tutto o frito che ti mangi, no gh’é da mäveggiâse che te vëgne e brigoe
con un botto o gatto o l’à scompassou o riâ
con un corpo de martello, o bancâ o l’à acciantou l’aguo inta töa
con un corpo deçiso, o l’à stoccou a töa de legno inta doî
con un sciuscio a festezzâ a l’à asmòrto tutte e candiete in sciâ torta de cicolata
con unna mesciata strategica, a zugheuia da scacchi a l’assobacca l’avversäio
danni a mente a-o travaggio
condannæ à mòrte
presentâ un programma de televixon
ò confiansa in lê
o confonde a realtæ e a fantaxia
ti conosci a differensa tra o giusto e l’aro?
conoscio dötræ de persoñe chi gh’ea
conoscio ben i filòsofi greghi
conquistâ unna tæra
conserva l’imballatua originale se ghe fïse beseugno de fâ a restituçion
ti peu anâ avanti à parlâ, no voeiva interrompîte
anâ avanti co-a lettua de un romanso
treuvo delongo de resche into pescio, t’ê seguo d’aveilo acconsou?
strenze a bocca
contròlla che i papê seggian lesti
ammia che o portelletto da machina da lavâ o segge ben serrou!
creuvite che l’é freido
o corre in sciù e in zu
m’an vosciuo dî ch’a l’é gravia e che o poæ o l’é o speçiâ
correze o corso de un sciumme
correzime se diggo mâ, ma...
correzo ancon sti doî ari e dapeu o testo o l’é pronto
cöse ti coxiñi pe disnâ, do pescio?
cöse gh’é da çeña?
cös’o dixe o teu avvocato?
cöse ti fæ oua?
cöse ti fæ sta fin de settemaña?
cöse ti me dixi da bontæ de ste röbe?
cöse ti pensi de sciortîne da-a vendia?
cöse t’ê bon à fâ?
cös’o t’à replicou?
cöse ti t’ê misso inta testa?
cöse voei de segondo, o ròsto de boccin?
cöse veu dî sto scimbolo?
cöse da matti!
cöse da rie
de cöse pæge no ean mai intravegnue
varrian un miggiâ, doe miggiæa de euro… no ô sò de seguo
cöse ti gh’æ da rie?
cös’o l’é ch’o bruxa?
cöse l’é che t’inmaneghi lì da sola?
cöse l’é quella cösa?
credde inta reincarnaçion de anime
me creddeiva che teu fræ o fïse ciù erto
ti pensi che n’invitian ascì?
creddo ch’aggimo fæto ben à no dîghe ninte
diæ che l’é arrivou l’oa de partî
o ninnava a figgettiña inta chiña
cû de gòtto, de bottiggia
cheuxi o riso fin à ch’o no l’avià sciorbio tutta l’ægua
gh’ea mæ seu ascì
gh’ea mai tanto vento che e stisse d’ægua remoinavan inte l’äia
gh’ea d’anâ ädreitua fin à Turin
gh’ea l’andio d’attaccâ un ciappon a-a miagia comme portafortuña
gh’ea tanta neive pe-e stradde da çittæ
gh’ea tra tutti unna communion d’intençioin
gh’ea un freido ch’o ponzeiva
gh’ea do gran remescio pe-e stradde
gh’ea unna croxe in sciô lunäio pe marcâ a dæta
gh’ea un barcon a-a man drita da casa
gh’ea unna gròssa scciappeuia inta pria
gh’ea un muggio de gente in çittæ
gh’ea di cäsinasci da tutte e parte dòppo i travaggi in cà
gh’ea tutti, zoeni e vegi
gh’ea de ville e di òrti cortivæ
gh’é da mangiâ abasta pe tutti pe trei giorni
gh’é do sciato tra i passaggê apreuvo à l’annonçio do retardo do xeuo
gh’é beseugno de un cangio
gh’é mai tanta bruttixe inte quello canto!
gh’é o reisego de lasciâghe a ghirba
gh’é ben ben de gente che passan pe quella stradda
no gh’é nisciun?
gh’é quarchedun ch’o s’indubita da mæ imparçialitæ?
gh’é delongo quarchedun ch’o preuva à truffâ
gh’é stæto delongo unna boña relaçion tra sti doî paixi
chì gh’é solo che de gente ignorante
gh’é stæto unna liggia in sce l’autostradda
gh’é stæto unn’urgensa e gh’é toccou partî de ficco
gh’é stæto unn’avaia a-o motô
gh’é stæto unna tentativa de desvio do xeuo
gh’é tròppo sciato in sciâ salla, n’arriëscio à sentî cöse ti me dixi
gh’é un dente ch’o me lòccia
gh’é un moscin bernissou in sciô portelletto
gh’é unn’avertua tra e gente
gh’é un ägno peigoso
gh’é un ch’o veu vedde i papê
gh’é un in sciâ banchiña ch’o fa mostra de leze o giornale
gh’é un treno pe-o Finâ a-o binäio 7
gh’é unna bella differensa
gh’é unna cösa pesante inta valixea
gh’é unna righinaggia de crövi assettæ in sciô fî da luxe
gh’é unna gran tenscion apreuvo a-a vixita do geneâ
gh’é unna luxe de un giano ciæo
gh’é unna rela de cavelli into lavello
gh’é un arregòrdo in sciô bòrdo da pagina
gh’é unna perdia d’ægua a-o cian de d’ato
gh’é stæto un ch’o m’à saluou pe-a stradda
gh’é un spegasso à pagina vinti che no arriëscio à leze
sciuscia o vento
da figgeua anava à fâ e scuggiæle in sce l’erba
da figgeu se veddeivimo delongo da-o barchî à De Ferræ
da figgeu o l’à avuo un brutto tumô a-o çervello, ma o l’é sopravisciuo
de donde te sciòrte feua de idee pæge?
de donde ne vegnî coscì tardi?
de dond’o ne vëgne quello son?
da zenâ à arvî
da zoena a Texo a beveiva comme un treuggio, ma oua a l’à misso a testa à cadello
da grande me saieiva cao fâ o zugou da ballon
da mätesdì, tempo variabile in sce tutta a penisoa italiaña
da ch’a l’à avuo l’açidente, mæ coxa a cammiña co-e scròssoe
quande l’é ch’o l’à comensou à insegnâ inte l’universcitæ?
da ch’ò comensou à fâ yoga me sento ben ben ciù desteiso che primma
da ch’ò accattou sta straponta, dòrmo assæ
da ch’ò fæto stramuo à Berlin ò misso sciù 5 chilli
da ch’a l’aiva fæto stramuo inta seu mæxima stradda, ean vegnue amighe
da ch’o s’é accattou a machina neuva o l’à comensou à fâ da grande
da ch’a l’à fæto stramuo à cà do tron no â veddo ciù coscì de spesso
da che l’é arrivou a primmaveia, e scioî an buttou da tutte e parte
da che l’é cheita, a s’allamenta tutto o tempo pe-o dô de scheña
da sti mei mæ barba o l’ottëgne un vin ben ben grammo
chì coscì gh’é tutto cianello
da sto contræto ne emmo tiou feua un bello guagno
de chì no gh’â fasso à inganciâ a barbetta con l’arpon!
de chì se peu trae de leçioin
de chì se vedde tutto Zena
de de chì se vedde un panorama mäveggioso
de chì se vedde i Appennin
da zoeno portava i speggetti
da un momento à l’atro
da un comme quello no se ghe peu aspëtâ guæi
dagghe un bello cäso gaggiardo e ti veddiæ ch’o s’arve
dagghe un cäso!
dâghe un spellinsegon in sciô còllo
danni giusto unna passâ a-e çioule inta poela
alon, passime o ballon!
da-o giorno de l’açidente, quande gh’é umido sento un dô legio inta scheña
da-o cian de d’ato se sente vegnî do gran sciato, oua ciammo i carabinê
da-a cannâ sciortiva un spiscioelo d’ægua
d’in çimma do bricco se veddeiva unn’esteisa cianua
da-a creña de sto bricco gh’é unna bella vista
da-a fissua da tenda passava quarche raggio de luxe
da-o barcon se vedde a gexa co-o campanin
da-a moæ o l’à ereditou unna çerta dispoxiçion pe-e lengue
da-a mæ stançia pòsso vedde e stelle da-o luxernâ in sciâ soffita
da-a proa a-a poppa
da-e nòstre bande
da-e nòstre bande no ceuve mai
da-e poule s’é passæ avviou a-i fæti
de d’inte profonditæ do mâ
dâgghe unn’euggiâ quande ti veu
da l’atra banda do sciumme
l’aragan o l’à caxonou di danni pe di mioin d’euro
damme quarche conseggio
da tutte e bande se sentiva di gren sbraggi
dâ da beive a-e ciante
dâ o «la» à l’orchesta
dâ a diaña
dâ l’avao à unna longa tradiçion
dâ di commandi a-i sordatti
dæ unna man de cô a-a miagia
dæme un segondo pe examinâ a scituaçion
a dava di pugni in sciâ töa
davanti à l’intrâ gh’é unna longa coa
t’æ davei misso l’ananascio in sciâ pissa?
davei no ve dæ conto de quello che l’é apreuvo à intravegnî?
davei sta muxica a no t’appascioña?
di belliscimi cavelli scui ghe cazzeivan in scê spalle nue
di sciummi d’inciòstro
di zoeni an occupou unna casa despixonâ
do resto, chi peu biaximâli?
de gambe sottî
dettime a respòsta, pe piaxei
t’æ da impî sto mòdulo co-i teu dæti anagrafichi
ti devi exerçitâ a tò memöia
t’æ da fâte do cheu e fâ fronte a-e teu poie
ti devi imprende à no beive quande ti neui
ti’æ da pensâ a-o teu avvegnî
ti gh’æ beseugno de braggiâ mai tanto?
ti devi sätâghe adòsso e levâghe l’arma
ti devi servî a patria
ti devi stâ a-e regole do zeugo
devo dâ da beive a-e tomate
devo cangiâme, no pòsso anâ à l’abboccamento vestio da grebano
ò da çercâ a messoia perché doman seghemmo o gran
te diò, à conti fæti e grillasse frite no an un gusto coscì tremendo
beseugna che fasse controllâ i fren da machina
devo dâ recatto a-a mæ stançia
beseugna che passe unna man de gianco in scê miage
beseugna che pòrte a televixon à fâghe dâ recatto
beseugna che ghe dagghe inderê o libbro ch’a m’à impremuou che l’é doe settemañe
devo portâ torna mæ figgia da-o mego perché a tossa a no l’é amegioâ
ò da passâ a spassoia in sciô poggiölo pe allevâ e feugge secche
devo attrovâ a mæ machina
ò da trovâ un travaggio, sedonca cöse fasso?
de che cô o l’é?
de che segno t’ê?
de chi o l’é o scito a-o cian de tæra?
a-a domenega i treni no en guæi regolari
de legno, de færo
da matematica no gh’accapiscio un açidente
de neutte ò beseugno de unna coverta imbottia
de neutte e temperatue chiñan de dötrei graddi
de primmo gh’é i ravieu co-i fonzi neigri e o tocco de levre
de primmo gh’é ciù cao e piccagge co-o tocco de fonzi ò e piccagge co-o pòrco sarvægo?
de preuve contra de lê no ghe n’ea
de quella legera mi no me fio
de segondo gh’é torta pasqualiña, boccin tonnou ò donca bæ a-o ròsto
a-a seia l’é megio tegnî o barcon averto
de dinæ, a seu famiggia a gh’é nà ben ben
pe-o sòlito no mangio guæi a-a seia
pe-o sòlito quande mæ poæ o coxiña o se mette quella scösâ bleu
d’in tanto in tanto s’incontremmo pe-a stradda
de tòrti lê o no n’à
a-o venardì a pòsta a l’arve à eutt’oe
o diva d’ammâla, ma into mentre o ghe fava portâ e còrne
ti dixi pe burla ò pe dabon?
dixan che o coccodrillo o se mangia i òmmi e dapeu o cianze
derê a-a cà gh’é un staggio pe-i coniggi e e galliñe
defende l’imputou
compoñi o teu adresso de pòsta elettrònica
zazzunâ à pan e ægua
dimme se no ti ghe peu anâ, maniman ghe vaggo mi
a chiña da-i monti
chiño i scæn
descorrivan de questo e de quello
discorsci ciatti
raxonâ con mæ barba o l’é comme pestâ l’ægua into mortâ
dibattî in sce un argomento
disegnâ unna sciô co-o lapi
disegnemmo unna linea drita
desfa o crescente inte l’ægua
destende i moscoli
conosce o ben da-o mâ
dî pe dabon ò pe burla?
vegnî vegio
demoite a-o conçerto!
dinni a-o camê de piggiâ i gòtti veui e d’impîli
dinni pe primma cösa comme t’acciammi
emmo da mesciâse, a leçion a comensa da chì à un pö
emmo da fâ fronte à sto problema pe dabon
beseugna che reduxemmo e speise
beseugna ch’accattemmo unn’atra scatoa de deterscivo pe-a machina da lavâ
emmo da dâse d’attorno se voemmo finî sto travaggio primma che vëgne seia
beseugna che desdimmo a stançia inte l’abergo
beseugna che finimmo sto progetto avanti de doman à tutti i conti
beseugna che levemmo i zerbi co-a sappa, sedonca ne vëgne tròppi
dovemmo dâ a mente a-e neuve regole
emmo da remondâ e çerse
beseugna che mescemmo o sofà
emmo da destappâ o lavello
emmo da trovâ unna soluçion pe mette tutti d’accòrdio
emmo da vedde s’o fonçioña
emmo da guägnâ sta competiçion à tutti i costi
dozze franchi a-o meise
dozze o l’é un numero pâ divixibile pe sëi
doçe comme l’abbrasso de unna dònna
doman emmo l’examme de filosofia
doman aggiutto mæ coxa à vuâ a casa
doman à 10 oe devo piggiâ l’examme de latin
doman à sëi oe ò un incontro de travaggio
doman torna ægua?
doman attraversiemo o canâ de Siçilia
doman aviò i massachen in cà
doman beseugna ch’anemmo in sciâ riva à fâ l’æguadda
doman beseugna che demmo recatto a-o corridô, perché no s’arriësce ciù à passâ con tutte quelle scatoasse
doman gh’é o sposaliçio do mæ fræin
doman emmo da stramuâ da sto scito
doman ò unn’intervista de travaggio e o mæ giachê o l’à unna maccia de cicolata in sciô peto
doman o mâ o saià fòrte apreuvo a-o lebeccio
doman no pòsso, ò da anâ da-o perrucchê
doman gh’é a diaña à l’arba
doman stramuemmo o vin
doman vaggo à un nataliçio
doman xoemmo à San Françesco pe di negòçi
doman, poidoman a-a ciù longa, ve faiò savei
domenega ch’a vëgne
domenega passâ
domenega passâ m’ò pösou tutto o giorno
præ Françesco o l’à asbasciou a testa in segno de saluo
præ Gazzo
passou quarche oa son sciortii
dòppo anni de studio a l’é vegnua intrante da matëia
dòppo ch’o m’à trattou con prepotensa pe di anni, in sciâ fin son riescio à rendighe pan pe fugassa
dòppo di anni into partio, a l’é passâ à l’oppoxiçion
dòppo ottegnuo o permisso da moæ, son vegnui impromissi
dòppo ësimeghe ben appensou, ò tiou sciù a cornetta do telefono
dòppo che son arrestâ attuscegâ pe quello pescio guastou, à quello restorante gh’ò fæto a croxe co-o gomio
dòppo che ti te n’ê anæto semmo anæti in letto
dòppo ch’o l’é tornou à casa imbriægo pe l’ennexima vòtta, a seu galanta a gh’à dito de piggiâ spòrta e færi
dòppo çinqu’oe d’arrampinâ semmo arrivæ à l’assosto
dòppo dex’anni, i sciensiæ an terminou e seu reçerche
dòppo doî giorni d’ægua o çê o l’é tornou bleu e sen
dòppo doî giorni d’ægua, o sentê o l’ea vegnuo un pätan tremendo
dòppo o cattio tempo o vëgne o bon
dòppo o fallimento da dita o l’é arrestou inte canne
dòppo a rattella, a l’é anæta via sensa manco dî unna poula
dòppo o mæ divòrçio ò provou à parlâghe pe dötrei meixi, ma no anavimo d’accòrdio
dòppo a burrasca o çê o l’é torna bleuçê
dòppo o tæramòtto a miagia a l’à mollou
dòppo a cheita son stæto torna sciù de ficco
dòppo a çeña, ò astreito i pöchi ravieu ch’ean arrestæ inte unna coppetta ciù picciña
dòppo a converscion a l’à deçiso de vegnî monega
dòppo a festa besugnià passâ a spassoia into cortî pe allevâ i coriandoli
dòppo a festa, tutti an dæto unna man d’aggiutto à nettezzâ a salla
dòppo a camminâ m’é vegnuo un callao in sciô carcagno
dòppo a rattella o s’é serrou inta stançia e o no veu parlâ con nisciun
dòppo che gh’é mòrto a moæ o l’é cheito in deprescion
apreuvo a-a perdia do poæ, o paçiente o l’é vegnuo depresso
dòppo ch’à ciuvuo, o sentê o l’ea coverto de bratta
dòppo a rammâ d’ægua o sentê o l’é vegnuo un riâ
dòppo a revoluçion an abbandonou o paise
dòppo che a naçionale a l’à guägno gh’é stæto unna gran sciampradda pe-e stradde
dòppo e nuvie ven o sen
dòppo l’allenamento a s’é fæta unna dòccia cada
dòppo l’inçendio an perso tutto
dòppo l’açidente gh’ea pin de ciappi de veddro spantegæ in sciâ stradda
apreuvo à l’açidente a machina a l’ea ben ben märeduta
dòppo a pösa, i zugoei en tornæ into campo pe comensâ torna à zugâ
dòppo l’intervento chirurgico, a guaixon a l’é stæta ciù lesta che no se pensesse
apreuvo à l’investigaçion l’é vegnuo feua che l’açidente o l’é stæto caxonou da un aro uman
dòppo di meixi in mâ, i mainæ an visto a tæra
dòppo quello ch’an fæto, con mi liatri an pisciou inta çenie
dòppo quello negòçio mæ poæ o l’é arrestou à cian d’ægua
dòppo sta partia ò pròpio da repiggiâ e fòrse
apreuvo à sto resato, ò deçiso de desmette de mangiâ a carne rossa
dòppo tanti erti e basci emmo beseugno de pösâse
dòppo tutte quelle ciappellette de regoliçia gh’é vegnuo o dô de pansa
dòppo un anno o l’à deçiso de lasciâ i studdi
apreuvo à un longo viægio, o barco o l’à toccou o pòrto de Sestri
dòppo unna carriera into tiatro, a s’é dæta a-a muxica
dòppo unna giornâ de travaggio, ò beseugno de sciortî e de piggiâ un pö d’äia
dòppo unna giornia fadigosa comme sta chì, son mòrto da-o seunno
apreuvo à unna giornâ intrega de travaggio son abbötiâ!
dòppo unna settemaña d’ægua o sciumme o l’é anæto de sorve
dòppo unn’oa in scî fornelli o bròddo o s’é reduto
ti dòrmi, ma in cangio ti doviësci travaggiâ
dormî de scianco o l’aggiutta a digestion
dòrman in santa paxe
dottô Parödi, quæ a l’é a seu diagnoxi?
donde diascoa ve sei infricciæ?
donde t’æ infricciou e fotografie?
donde ti l’æ misso o rastello de legno?
donde ti l’æ misse e spòrte?
donde ti ê tëgni e brunie veue?
donde ô ciantemmo l’erbo de bricòcali?
donde ti l’æ appösâ a pugnatta?
donde ti l’æ misso l’atro?
donde ti l’æ parchezzâ a machina, into garaxe?
dond’o pòrta sto sentê?
donde poemmo parchezzâ a möto?
dond’o saià o tesöo ascoso di corsæ?
donde l’é finio e ciave da machina?
donde son i mæ öi?
donde o tëgne e seu pegoe o pastô?
donde ti tëgni e bire, into frigo?
avei da fâ a coa in pòsta a l’é pròpio unna sciugata
beseugna ch’analizzæ o problema da unn’atra prospettiva
ei da anâ a-o cian da basso
dovei proteze st’intrâ à tutti i costi
beseugna ch’anæ apreuvo a-e nòrme de discipriña
ti doveivi fâlo avanti
o doviæ ciantâla de fâ delongo e solo che quello che ghe pâ
doviæ passâ o strasson pe tæra
besorrià che portemmo a machina da-o mecanico à fâ a revixon
ti doviësci ciantâla lì de pratticâ quelle gente
doviò cacciâ o frigo perché o no fonçioña ciù
dond’o l’é o tò senso d’avventua?
dond’a l’é a coxiña?
dond’a l’é a preisa da luxe?
dond’a l’é l’intrâ do giardin?
doî amixi e doe amighe
doî bollettin da tiatro
doî individui an çercou de desviâ o xeuo
doe linie parallele
doe magnæ de fæña
doî pei
doî ciù doî o l’é quattro
doî turisti an segnalou o destacco de un tòcco de cròsta da-a miagia da cappella
aloa, cös’a v’à contou?
aloa, dond’eimo arrivæ?
donca, fæme pensâ
inti anni da pandemia, tanti s’en lasciæ cresce a barba
into seu descorso, o prescidente o l’à portou a-i sette çê un di seu collaboratoî ciù streiti
durante a festa de nataliçio i figgeu ean coscì invexendæ che l’é stæto diffiçile fâli assettâ
durante a representaçion unna persoña a l’é stæta sciù
d’estæ o profummo do giäsemin o se spantega pe tutta a corte
d’inverno pe sciortî me fascio inte un giachê pesante
d’inverno se mangia e rostie
d’inverno à tante persoñe ghe vëgne l’influensa
de chì in avanti no veuggio ciù sentî de scuse pe-i retardi!
e donca cöse fasso mi? e aloa cöse fasso mi? e alantoa cöse fasso mi?
ancheu ascì no emmo piggiou manco un pescio!
e zu con de gosciæ de rie, con de baccæ
e lê chi a saieiva?
e lê chi o saieiva?
e niatri cöse ghe poemmo fâ?
e oua dond’aniò?
e ciantila un pö de correzime delongo!
e pe de ciù manco â conoscio
e ti cöse ti veu?
e viatri chi sei?
eben, açetto
aloa, anemmo?
alora, o ve gusta?
t’ô chì o libbro!
eive o resultato de l’equaçion
t’â chì a mæ amiga, vëgni che te â presento
t’ô lì, pin de giromia e in boña sanitæ
t’ô chì o mæ libbro!
seguo che veuggio vegnî!
gh’é da dî che no t’ê stæto franco con lê
ou, voî ei sätou a coa!
ou, viatri doî, ciantæla de fâ do sciato, che l’é tardi!
intran ò sciortan?
intriemo into bòsco
scià l’intre voscià pe-o primmo, sciô Reboa!
episòdio de violensa
ascì gh’aiva dæto a mente!
a l’ea abbarlugâ da tutto sto luscio
a l’ea ancon tròppo zovena
o l’ea anæto à stâ feua Zena
a l’ea brava, ma brava in davei
a l’ea carrega do peiso di libbri
o l’ea carrego de speanse
a l’ea, se capisce, unna conseguensa da commoçion
l’ea coverto de un seu gianco
a l’ea mai tanto incantâ da-o paisaggio che a se ô sciorbiva co-i euggi
a l’ea mai tanto abbötia ch’a s’é cacciâ in sciô sofà sensa dî ninte
a l’ea mai tanto imbriæga ch’a mastrugava e poule
l’ea ciæo ch’a se sforsava à fâ un fattoriso
a l’ea za figgia da maio
o l’ea za lontan de cà
o l’ea za stanco de stâ lì à spëtâ
l’ea i quattro d’ottobre do 1950
o l’ea inderê co-o travaggio
a l’ea invidiosa da fortuña da seu collega
a l’ea a moiña de seu nessa
l’ea oa d’anâsene à cà
a l’ea piña de compiaxensa pe lê mæxima
o l’ea pin d’axillo pe-a Giña
l’ea arrestou solo che unna bottiggia de vin brusco
a l’ea arriescia à schivâ o pugno à fadiga
o l’ea stæto cheutto à feugo lento
o l’ea vegnuo inderê l’anno apreuvo
o l’ea un bravo figgeu
o l’ea un comprimento ch’o sciòrte d’into cheu
o l’ea un zoeno onesto, de boña famiggia
o l’ea un òmmo piccin
a l’ea unna dònna de bon cheu e piña de religion
a l’ea unna santa dònna, a l’aggiuttava i pövei do quartê
o l’ea vegnuo à Saña
o l’ea vegnuo à Sestri à çercâse un travaggio
se capisce ch’ean inversæ
ean fiña contenti ch’a fïse anæta coscì
ean moeli pe-o freido
ean nue da-a çenta in sciù
ean partii da Recco, da-o Pòrto
ean di sciensiæ de grende conoscense
ean assettæ co-a scheña verso de mi
ean stæti pagæ con da monæa fäsa
o prattica a meixiña
fâ da violensa
esprimme un giudiçio poxitivo
dinni un dexidëio! dinni un dexio!
ëse a brutta còpia de unna persoña
vegnî besiggiou da unna bestieta
ëse tentou da-o diao
tiâ feua unna pistòlla d’inta stacca
avansite de vegnîme à trovâ se no ti te senti ben
avansæve de rattellâve a-o manco unna vòtta!
gh’é cado e e scioî beuttan
a fa de tutto pe mostrâse scimpatica
l’é ciù freido in casa che de feua
gh’é tròppo cado pe beivise a cicolata co-a scciumma de læte
femmo doî pasci in sciâ mæña?
femmo un fou into giardin con tutta a paggia
femmo unna partia à sgobba?
se femmo unn’atra man à biscambiggia?
fasso doî pasci, giusto pe stiägnâ e gambe
fasso reçerca into campo de sciense da natua
fasso delongo a mæxima vitta
gh’ea mai tanto cado che a candeia de çeia a s’é deslenguâ
ean parte de un movimento pe abolî a peña de mòrte
stanni attento, quella pugnatta a l’é piña d’ægua boggia
fanni ciömâ a carne pe a-o manco doe oe
aggroppite e strinche de scarpe!
mescite che dovemmo sciortî de chì à çinque menuti!
fallo inte tanti tòcchi!
fan mostra d’ëse de seu amighe, ma ghe mormoan delongo apreuvo
fâ a speisa
fâ a media aritmetica di numeri
fâghe dî a veitæ o l’é comme fâ sciortî sangue da unna pria
fâse stradda tra-e gente
fâse monega
ghe saià freido doman?
stæve attenti con quelli cotelli, che maniman ve taggiæ!
mesciæve, a poliçia a l’é derê a-o canto!
tegnî fermo unna crovata con un pontaieu
dòppo tanto emmo serrou l’ipoteca in sciâ nòstra casa
dòppo tanto aviemo a nòstra vendetta!
in sciâ fin o l’à averto i euggi
dòppo tanto l’ægua a s’é affermâ e emmo posciuo sciortî
dòppo tanto razzonziò o mæ avversäio
in sciâ fin sei arrivæ! in sciâ fin che sei arrivæ!
dòppo tanto o l’é sciortio o quinto libbro da serie
fintanto che ti compisci o teu dovei, mi son contenta
finisce delongo che fasso i beuli o mæximo giorno da partensa
finiscio o cine e dapeu vaggo de ficco in letto
deslengua çinque quaddretti de cicolata into læte
forma unna ceiga into feuggio e sguarilo inta doî
fòscia st’anno chì no aniemo in villezzo
pe fortuña o l’à controllou l’adresso primma de mandâ a lettia
dagghe, Döia!
alê Zena!
alê Sandöia!
dagghe, figgeu!
dagghe, mandime o ballon!
alon, fæ vedde un pö e moen!
alon, mesciæve!
à sforsâ a maneggia an rotto o mecaniximo
de mæ amighe, ghe n’é quarcheduña ch’a l’à piggiou a laurea in matëie scientifiche
da chì à un pö semmo à casa, ti gh’â fæ à resciste?
astalla a lengua, primma che segge tròppo tardi!
o prattica quella gexa ògni domenega
frizzemmo inte unna mescciua d’euio d’oiva e butiro
battemmo e euve e l’euio
a l’é stæta vittima de unna moutia desconosciua
feua da-o bar gh’ea un foghetto de scignoi che mormoavan
feua da-o barcon gh’é un nio d’öchin
feua da-o barcon gh’é unna smersa de insetto
feua de cà
garantî a paxe, a giustiçia
pe-o sòlito no fasso colaçion
pe-o ciù i dôsci no me gustan
zeneise, monegasco, tabarchin e spezzin en varietæ ligure
o manezza un assosto in sce l’Appennin Ligure
zugâ co-o ballon
zugâ l’asso de dinæ
zughemmo à croxe e griffo?
zughemmo a-e bòcce?
zeuggia ch’a vëgne anemmo a-o cine
zeuggia ch’a vëgne aniemo a-o nataliçio de mæ nessa
core a voxe che s’an accattou a partia
giâ o volante da machina
zuâ o fäso
a zuava de no savei ninte
o l’à zuou che a-a moggê o no gh’aiva misso e moen adòsso
giusto dòppo Dënâ
de za che t’ê chì...
za, l’é vea!
i accòrdi do 2001
i acrònimi se scrivan à lettie grande
e pixoin into çentro en montæ de prexo
i erboi fan ombra a-a stradda
dòppo tanto, i arpinisti an razzonto a creña da montagna
i arpinisti s’asseguan con de còrde
i atri â scöxivan pe-a seu còcina
i atri libbri son inta cantia
i scoläi aveivan tutti un scösalin neigro
i amaretti do Sascello
i ambascioei an negoçiou pe doî giorni
i americhen en persci pe-e trenettiñe co-a sarsa Alfredo
i amixi
i antighi greghi addeuviavan o tumao comme inçenso
e comete xoavan erte into çê
i astrònomi addeuvian o telescòpio pe descrovî di atri mondi
i segondi passan
i attoî en sciortii in sciô parco pe saluâ o pubrico
i attressi pe l’agricoltua van tanto
i conduttoî an sentio locciâ o ponte durante o tæramòtto
i avversäi an marcou o penalty
i grifoin ean za d’in gio a-a carcassa
i grifoin mangian e carògne
ghe bruxa i euggi
ghe davan de euggiæ da-a lontan
i elezzui componian o neuvo conseggio direttivo
i esperti pensan che o mercou o se stabilizzià drento de l’anno
i esploratoî an acciantou a seu bandea in sciô bricco
o gh’à acciantou o cotello inta scheña
a gh’à lasciou unna maccia de roscetto in sciô còllo da camixa
o gh’à ciccioou quarcösa inte oege
ti gh’æ dæto un bello arregòrdo
ti gh’é parlou?
gh’an domandou d’ëse o poin di figgeu
gh’an nissou o naso da-i pugni
gh’an accordou a libertæ
gh’an dæto un premio
gh’an fæto de analixi
gh’ò domandou se me tëgnan un etto de salamme fin à staseia
gh’ò communicou e mæ intençioin
gh’ò dæto unna man d’aggiutto à dâ recatto
gh’ò dito quello che doveiva dîghe
gh’ò propòsto d’anâ a-o cine, ma o m’à dæto o legnetto
gh’ò scrito unna lettia ben ben corteise pe fâghe i ögui
gh’ò vuou un bollacco d’ægua zeâ in sciâ testa
gh’ò asbriou un pugno coscì fòrte ch’o l’é cheito pe tæra
gh’ò vosciuo avansâ o desturbo
i infermê s’an camallou o maròtto e l’an portou in letto
i infermê stan apreuvo a-i paçienti con attençion
i inzegnê an ancoou a struttua a-a tæra
e reue do releuio combaxan à chiffo
i meistri an contestou a prescide
i investigatoî an descoverto un traghetto a-i danni da dita
i investigatoî en apreuvo à domandâse se ghe segge unna relaçion tra sti doî fæti
i euggi de patatte peuan contegnî de sostanse teusceghe, mascime se an di nasci
i oräi di autobi en marcæ in sciâ paliña da-a fermâ
gh’an commandou d’asbriâse in çimma a-o nemigo
i òrgani da voxe
i invitæ ean sciätæ da-a rattella stæta scciuppâ durante a çeña
i òsci de çexe
ghe piaxe beive a-a catalaña, ben ch’o se bagna delongo a maggetta
e scatoasse appillile in cantiña
i sciensiæ an propòsto un neuvo metodo pe-o studio da fixica
e sciornie accheuggian e noxe e ê ascondan pe l’inverno
i scoläi se son fæti ciù bravi che i sò meistri
se gh’é pösou unna parpaggia in sciô naso
se gh’é descarregou o telefonin
ghe son mille vòtte reconoscente
o ghe faxeiva un fattoriso de amixi
i spegi coppui ingrandiscian e imagine reflesse
i sposoei an dæto un sacchettin de sposagge a-i inviæ
i sposoei an taggiou a torta
i sposoei en anæti in viægio de nòsse a-e isoe Hawaii
ghe streppan i vestî d’indòsso
i studenti mormoan durante l’examme
i studenti che no passan l’examme an da fâlo torna de settembre
i studenti disciprinæ an ciù tante probabilitæ d’avei bon exito academico
i studenti an addeuviou a còlla pe attaccâ e scioî secche a-o feggio
i studenti lezan unna poexia do Foggetta
i studdi â òccupan ben ben
i offiçiæ de basso graddo no en stæti invitæ a-o ballo
i òmmi preistòrichi aivan disegnou di segni in scê miage de sta barma
i singai van da unna çittæ à l’atra e se pòrtan apreuvo e seu tradiçioin
i succhin rostiscian adaxo
gh’é cheito a pugnatta co-o menestron in scî pê
ghe ô conto inte doe poule
gh’ô repeto tutti i giorni, ma a no gh’intra
ghe l’ei dito?
o göde de boña voxe
gödîse o spettacolo de l’arba
inscio i ballonetti pe-o nataliçio de doman
grattâ a testa
grattemmo o formaggio
grattemmo o pan
graçie à sto scorsaieu emmo avansou chinze menuti
graçie à un compromisso ben mesuou an posciuo sarvâ carne e cöi
graçie a-i contræti collettivi, i louanti an ottegnuo unna montâ do rendito
graçie a-a neuva ræ de traspòrto pubrico, o paise o scioisce torna
graçie a-a pubricaçion de quello libbro a s’é fæta famosa
apreuvo a-o conduto, e cæ an l’ægua corrente pe tutto l’anno
graçie do teu contributo, ch’o l’é stæto importante
graçie pe-a bella seiaña!
graçie pe-a segnalaçion, ammiemo de remediâ
a criava che s’arrösan da-i scheuggi
grixo comm’a çenie
o guägna ben ben de palanche
meschin quello ch’o parla!
guäi à ti se ti ô fæ torna!
pe caitæ do Segnô, no stæghe à toccâ a famiggia!
ammia ben donde ti metti i pê, sto sentê o l’é peigoso
ammia che miga t’addento!
ammia comme s’é alleitugou a röba!
ammia comme ti t’ê reduto!
ammia comm’o l’é mäpiggiou quello meschinetto!
ammia comm’a l’é reduta quella pövea meschinetta
ammia chì sotta!
ammia se inta cantia gh’é un sacchetto con do peivie in grañe
ammia se inta cantia gh’é unna pilla pe-o telecommando
a l’ammia delongo a-o seu avvantaggio
ammia un pö donde semmo accapitæ!
ammia, un drafin!
ammiime drito inti euggi!
ammiime inti euggi tanto che te parlo!
ammiâ i oggetti in espoxiçion inte un museo
ammiâ a televixon
ammiâ e notiçie tròppo de spesso o peu fâ ammagonâ
avvardâ unna persoña da un reisego
l’ea un piaxei d’ammiâla
ammiæ che fasso pe dabon, no avvexinæve!
ammiæ ch’aivimo da veddise mez’oa fa!
ammiæ che chì l’é tutto de badda!
ammiæ quello che fæ!
ammiæ de studiâ un pö de ciù
ammiemmo avanti
guiddâ i sordatti à l’assato
condue l’orchesta
o l’à lasciou i studdi
a l’à açettou l’incarrego a-o Ministëio
o l’à acciappou un cämâ zagante
o l’à acciantou e onge into seu còllo
a l’à inroccou o re
o l’à avuo a fortuña d’avei un mego braviscimo
o l’à avuo l’ardî d’inscistî co-a prescidente
o l’à bevuo unna goâ d’ægua
a l’à mogognou quarcösa tra de lê, dapeu a se n’é anæta
o l’à pertusou a miagia co-o trapan
o l’à cacciou o cappello in tæra
o l’à lasciou a butega à seu figgia
o l’à ciammou, ma nisciun o l’à respòsto
o l’à domandou aggiutto à un pscicòlogo
a l’à comensou à travaggiâ à sett’oe
a l’à comensou à sunnâ o violin à çinqu’anni e oua a l’é unna profescionista
o l’à completou o travaggio avanti a dæta fissâ
o l’à accattou o giachê o ciù cao da butega
a l’à cattou sëi volummi in scî filòsofi greghi
a l’à confiou o seu progetto à l’amigo
o l’à scangiou un carabinê pe un vesco
l’é anæto avanti à ceuve fin à stamattin
a l’à inandiou unna neuva assoçiaçion
o l’à dæto e dimiscioin
a gh’à dæto un cianto co-o passou
a l’à vosciuo scassâ quello brutto arregòrdo d’inta memöia
o gh’à di pænti inte Americhe
o l’à piggiou sta poia pe-i ägni da un peson
o l’à dito ch’o l’à intençion de mostrâme o mestê
o l’à dex’anni
a l’à defeiso o seu önô con orgheuggio into proçesso
o l’à tento a coxiña de un giano assæ carrego
a l’à disegnou unna linia in sciô querno
o l’à dovuo ammette ch’o no gh’accapiva ninte
a l’à espresso un giudiçio poxitivo
o l’à fæto cangiâ de idea a-a moggê
a l’à fæto a sò intrâ
o l’à fæto da bello tutta a seiaña pe fâ unna boña imprescion in sce quella figgeua
o l’à fæto tutto Corso Italia à pê
o l’à fæto un descorso incoerente e o se n’é anæto con sbatte a pòrta
o l’à fæto un discorso sccetto
o l’à fæto un tappollo pe guägnâ quarche euro
o l’à fæto un tappollo perché o l’à travaggiou de sprescia
o l’à attastou tutta a casa
o l’à asbriou o telefono contra a miagia da-a raggia
a l’à giou pe diversci paixi primma de vegnî à vive chì
o l’à zonto e moen pe pregâ
a l’à zuou in sciâ testa de seu figgio
o l’à i capelli asbironæ
o l’à conosciuo a sò voxe tra o mondo
o l’à o meito d’aveine aggiuttou in tempi de difficortæ
o l’à impreiso da-i seu erroî e o l’à bevuo l’ægua da meua
a s’é missa un giachê e a l’é sciortia d’in cà
a l’à collou a bocconâ e dapeu a s’é missa à parlâ
o l’à infiou a ciave inta serreuia
o l’à a ponta do naso arriondâ
o l’à lasciou unna confescion firmâ
a l’à travaggiou duo, ma a ghe l’à fæta à vegnî cappa do seu departamento
o l’à e gambe stòrte
o l’à e magnette a-i pôsi
o l’à e moen piñe de crenatue pe-o freido
scià l’à lezzuo l’urtima communicaçion do Ministëio?
o l’à ciù pöchi anni d’esperiensa che lê, ascì o guägna ciù tanto
a l’à lasciou o galante
o l’à ben ben di libbri perché tutte e settemañe o se n’accatta trei ò quattro
a l’à inandiou unna manifestaçion
a l’à piggiou a laurea in fixica
o l’à pagou pe-i seu ari de zoventù
a l’à parlou co-o cheu averto
o l’à perso unna gamba inta guæra
a l’à piccou seu fræ
a l’à fæto un licô co-e zizzoe de l’erbo into giardin
a l’à piggiou tutti doî pe-a man
a l’à piggiou e seu cöse
a l’à piggiou in man o mei
o l’à piggiou a ciappelletta sensa fâ a minima difficoltæ
o l’à piggiou un giorno de permiscion pe fâ vixita a-o barba maròtto
o l’à preteiso çento euro pe-o fæto d’aveime aggiuttou co-o stramuo
a l’à provou à levâselo de pe i pê
a l’à chinz’anni d’esperiensa inte sto campo
o l’à ammuggiou da monæa pe partî in viægio
gh’an fæto doî comprimenti e a l’é za lì ch’a se tëgne de bon
o l’à fæto a refæta de tutto a-a poliçia
o l’à allugou o scceuppo descarrego inta cantiña
o l’à respòsto a-e domande de l’examme abrettio
o l’à arretiou a man d’in sciô feugo
o l’à streppâ co-i amixi de scheua
o l’à rotto un atro pâ de scarpe
o l’à arröbou i dinæ a-a moæ pe accattâse un pacchetto de çigarette
o l’à prononçiou mâ, ma o s’é corretto comm’o se n’é dæto conto
o l’à instangou a pòrta da-a poia
o s’é comportou delongo con önô, e o s’é guägno o respetto de tutti
o l’à sæ de conoscensa
a l’à sparmou a confittua in sciô tòcco de pan
o l’à dæto fondo à tutte e seu energie apreuvo à quello progetto
o l’à streppou un feuggio da-a Bibbia
o l’à mollou un pugno in sciâ töa
o l’à tiou un sascio
o l’à traciantou tutta a famiggia in Argentiña
o l’à estræto unna ciave d’inta seu manega
a l’à streppâ co-o galante
a l’à un incarrego da mascima importansa
o l’à un cû grande comme unna baleña
o l’à un fî d’erba in bocca
o l’à un fræ binello
o l’à un segretäio particolâ ch’o l’organizza i seu impegni
a l’à unna casa in Veneto
a l’a unna pontua de spiña in sciâ gamba
o l’à unna galante ch’a l’é persa pe lê
o l’à deuviou unn’esprescion che no m’ea mai capitou de sentî
a l’à guägnou o primmo pòsto
o l’à guägno solo perché o l’à arröbou
o l’à visciuo unna vitta divöta, delongo fedele a-i preçetti da seu religion
o l’à visto çinque pontæ da-a fia da serie ch’a gh’é ciù caa
a l’à visto l’amiga co-a quæ a s’ea confiâ
scià l’à visto passâ unna figgia co-o pægua?
o l’à visto quarcösa into scuo
t’æ misso à giorno a lista di conviæ?
t’æ avuo unna bòtta de fortuña à trovâ parchezzo in ciassa Dante
t’æ beseugno de fâ tutto quello sciato pe sciorbî a spremmua?
t’æ dæto mostra da teu onestæ
t’æ de braghe de velluo?
t’æ fæto i exerçiçi de matematica?
t’æ fæto i dovei de lettiatua zeneise?
t’æ fæto unna bella òpia de solidaietæ
t’æ fæto unna boña açion
t’æ fæto unna gramma açion
t’æ fæto unna telefonâ?
t’æ fæto?
t’æ finio i compiti?
ti î æ za incarassæ i faxeu da ramma?
t’æ za reservou l’albergo à Saña?
t’æ za passou a spassoia in coxiña?
t’æ guägno un muggio de dinæ!
t’æ ammiou che o barcon o segge ben serrou?
t’æ o dovei de studiâ
t’æ lasciou e tomate marse in sciâ töa e oa gh’é di moscin da tutte e parte
t’æ lezzuo a primma pagina do cotidian?
t’æ mangiou a moula e t’æ lasciou a scòrsa?
ti gh’æ misso lê ascì inta lista di invitæ?
t’æ misso o riso in sciô feugo?
t’æ misso tròppa dröga inta carne
t’æ fòscia poia?
t’æ de neuve in sciâ refæta?
ti l’æ passou a spassoia in coxiña?
t’æ perso i guanti?
t’æ portou a rachetta da tennis?
t’æ portou un masso de carte?
t’æ pròpio fæto un bello disegno
t’æ provou à fâ a pastetta con l’ægua co-o pessigo?
t’æ respòsto a-o momento giusto
t’æ replicou giusto
t’æ sbaliou con teu fræ
t’æ desfasciou o seu presente ma no o mæ
t’æ dæto a mente a-e indicaçioin do mego?
t’æ dæto a mente a-e instruçioin?
t’æ assemenou i succhin?
t’æ sentio ti ascì piccâ da-a pòrta?
t’æ sentio comm’a tosce de sti urtimi tempi?
t’æ sentio o scròllo do tæramòtto?
t’æ straggiou unn’occaxon d’öo
t’æ sciätou o mæ cian de viægio co-i teu cangi de l’urtimo segondo
t’æ terminou o travaggio che t’aivi da finî vëi?
t’æ tòrto
t’æ un parchezzo privou?
t’æ unna mentalitæ paisaña
t’æ unna voxe comme un angeo
t’æ visto cös’an inandiou quelli sciaccæli di mæ compagni d’universcitæ?
t’æ coæ de sentî un pö de jazz?
t’æ coæ de un giasso?
an rebasciou e stançie pe alleccâ ciù tanti turisti
an tòsto infornou o testo da fugassa co-o formaggio
an arrestou l’assascin
an arrollou tutti i òmmi do paise
an avuo un confronto ben ben ascädou durante a riunion
en beseugno de un mû pe portâ e provixoin a-o refugio
an piccou da-o pòrtego do palaçio
an piccou da-a pòrta intanto ch’ea apreuvo à vestîme
an piccou da basso, vanni à vedde chi gh’é
an cacciou tutto in sciâ ziña da stradda e se n’en anæti
an ammermou e luxe into cine
an acciammou seu figgio Zòrzo
an ciammou pròpio mi
an domandou a dilaçion de l’appontamento
an serrou a pòrta con unna spranga de færo
an accattou de scarpe neuve pe-o ballo inmascarou
an tiou sciù unna miagia de pria
an construto un parchezzo assotterrou
an dæto l’avao a-o barco
an dæto mostra d’onestæ e grande coerensa
an fæto à croxe e griffo pe deçidde cöse fâ
an fæto di grendi progresci
an fæto scoaccin
an fæto un passo fäso
an fæto un ponte pe conligâ e doe ziñe do Besagno
an firmou o contratto
an frouxou i investitoî
son anæti de regatta co-a squaddra tedesca
an ottegnuo a stimma de tutti
an intaggiou un motivo de scioî inta cornixe
an sforsou a ciaveuia
an misso a-o mondo çinque figgeu
an commandou caviâ e sciampagna pe festezzâ
an provou à traversâ à remmi
an passou tutto o giorno à segâ l’erba
an portou via quello che poeivan
an inandiou tutti i arneixi
an pubricou un studio in scê tradiçioin ligure
an pubricou unn’òpia scientifica
an nettezzou tutte e stradde da çittæ vegia
an accuggeito de ramme secche
an renonçiou à l’incarrego
an sostegnuo l’attacco pe doî giorni
an rebasciou o prexo do petròlio
an fæto torna tutto l’astrego do poggiölo
an mandou a lettia inderê a-o remittente
an arretiou tutto quello zetto
an desligou i pôsi a-i prexonê
an descoverto ch’o l’artefava o vin con de sostanse chimiche
an locciou a testa
an marcou un gòl à l’urtimo menuto
an interrou o cadaveo into giardin
an servio a patria con lealtæ pe tutta a vitta
an portou a sede à Saña
an remandou l’incontro à dòppo e feste
an taggiou a testa a-o re
an provou à scappâ
an tiou sciù un ponte tra e rive do sciumme
an vosciuo ti pe quello travaggio
ò abbonou i mæ a-o tiatro
son stæto pe trezz’anni inte unna cà de moin rosci
ò azzonto ancon un cuggiæn de sâ
ò azzonto di tapani a-a sarsa pe dâghe un gusto ciù fòrte
ò azzonto a cremma a-o cafè pe fâlo vegnî ciù cremmoso
ò azzonto unna magnâ de colandro fresco tritollou a-o curry
ò aggiuttou a soiña e o fræin do mæ amigo à fâ o dovei de matematica
ò attissou i chen contra i laddri
ò azzonto e föto do mæ sposaliçio
ò allögiou à Saña
ò dæto allögio à unna famiggia
ò allongou o vin con l’ægua
ò vosciuo ben solo che à unna dònna inta mæ vitta
ò di amixi à Saña che veddo unna vòtta à l’anno
ò tòsto finio de passâ a spassoia in sciô poggiölo
ò attaccou un quaddro a-a miagia
ò attaccou o biggetto a-o frigorifero pe no ascordâmelo
ò abbigoelou o fî do færo da stiâ
ò attaccou o cannâ a-o bronzin pe dâ da beive a-e ciante
ò avuo un barlugon ma mæ figgia a m’à arrezzuo
m’é vegnuo un pö de freve, pe-o resto staggo ben
ò bevuo l’ægua ciuvaña
ò beseugno de trovâ quarchedun ch’o n’aggiuste a machina
ò beseugno de un corso d’ingleise
ò beseugno de unna pugnatta ben ben coppua
ò callou o sbiro de spoæ
ò sciaccou unna sòtta de can co-i pê
ò cangiou à Brignoe
ò camminou mai tanto che m’é vegnuo unna ciòcca sott’a-o pê
ò accapio, no t’æ da dîmelo dexemia vòtte!
ò domandou à mæ poæ
ò domandou a-o fotògrafo d’ingrandî quella fotografia
ò domandou a-o cuxou d’accettâ a camixa
ò domandou a-o sciaffeur de fâ o gio do palaçio de d’aspettâne lie
ò incomensou à anâ apreuvo a-o buddiximo
ò impio o formuläio e l’ò mandou pe email
ò completou a mæ accuggeita de figuete de zugoei da ballon
ò accattou do tonno inte l’euio
ò cattou de çexe, ti ne veu?
ò accattou doî biggetti pe-i giardin botanichi
ò accattou a fæña da-o moin
ò accattou i fidê pe doman
ò accattou i cheufani freschi da-o ciappaieu pe inandiâ a suppa de pescio
ò accattou e paste da-o pastissê
ò accattou ben ben de çexe a-o mercou
ò accattou un masso de carte da-o stanco
ò accattou un modello de treno
ò accattou un pâ de tesoie pe mancin
ò cattou un pâ de pendin d’öo
ò accattou un testo de fogassa in de ciù, pe stâ segui
ò accattou unn’arbanella d’amê biològico a-o mercou
ò cattou unna camixa cô de çetron
ò accattou un laxerto, un loasso e di moscoli da-o ciappaieu
ò consultou un diçionäio de meixiña
ò cheutto i moscoli a-o vapô con vin gianco e un spigo d’aggio
ò dæto a lettia a-a portea
ò dæto unna repassâ lesta à l’articolo e o no me pâ mâ, comprimenti!
ò dæto un streppon a-a brilla do cavallo
ò deçiso d’abbandonâ i studdi pe poei aggiuttâ a famiggia
gh’ò di peccoei da dî a-o confessô
ò de belle memöie de mæ poæ
me son ascordou o portafeuggio in scagno
ò dormio pe doî giorni
ò dormio sëi oe pöcassæ
ò dormio de un seunno duo
ò dovuo piggiâ e critiche sensa contradîle
m’é toccou asconde o regallo de nataliçio de mainea che mæ fræ o no l’attrovesse
m’é toccou nettezzâ in tæra perché s’ea rotto unna bottiggia de vin
ò dovuo tiâ torna sciù e tapparelle perché gh’ea tròppo scuo
m’é toccou addeuviâ i mæ dinæ particolæ pe mette à neuvo o parco
ò doe carte... veuggio dî, ghe n’ò træ
ò doe meie inta stacca
ò fæto colaçion con merelli, framboase, scciumma de læte e succao
ò fæto a conoscenza de unna persoña importante
ò fæto di progresci con l’ingleise, oua son braviscima
ò fæto mostra de dormî
ò fæto e tomate piñe
ò fæto a regigoa a-e braghe perché ean tròppo longhe
ò fæto l’insalatta de fruta con perseghi, bricòcali, mei e merelli
ò fæto a pasqualiña co-e euve
ò fæto a doggia a-e braghe co-o færo da stiâ
ò fæto a çernia di libbri da portâ
ò fæto a torta pasqualiña co-e euve
ò fæto menda con quarche gælo de çetron
ò fæto quello che m’aivan commandou de fâ
ò fæto unna reçetta toscaña
ò piggiou unna scuggiæla in sciâ giassa e me son rotto o dio gròsso
ò fæto unn’asseguaçion contra i inçendi
ò frito a çioula inte l’euio
ò fuga de conoscilo
ò zugou a dònna de spoæ e lê a dònna de coppe
ò ammiou da tutte e parte
ò a temmansa ch’o m’aggive
ò impreiso a-a memöia solo che o primmo verso
ò impreiso a leçion à memöia
ò impegnou doî anelli
ò incollou i tòcchi da cornixe con unna còlla particolâ pe-o legno
ò intoppou mæ barba
ò intençion de passâ e vacanse in Arasce
ò investio into mercou di inmòbili pe garantîme unna rendia stabile
ò a machina guasta ma o mecanico o l’é in vacansa fin a-o lunesdì ch’o ven
ò lasciou e ciave in casa, besorrià che vagghe à repiggiâle
ò lasciou i stivæ da-o decretteur, aniò à repiggiâli poidoman
ò e moen tacchigne pe caxon do gelato
ò lezzuo un romanso stòrico
ò levou i nasci da-e patatte
gh’ò a pixon da pagâ
ò mandou i figgeu da-i barbi
ò mangiou ben ben!
ò mangiou i corzetti co-a sarsa de noxe
ò misso o riso à boggî
ò misso a pugnatta a-o feugo pe ascädâ l’ægua
ò misso a testa sotta à l’oegê pe ammermâ o sciato da stradda
ò misso unna föto di mæ figgi in sciô ghirindon
ò dæto recatto a-a mæ stançia
ò commandou a menestra ma a camea a no m’à portou o cuggiâ
ò allögiou a famiggia de mæ lalla
ò guägno a seu confiansa
ò parchezzou in faccia a-a speçiaia
ò parchezzou inte un carroggio ciöso vexin a-a staçion
ò passou Dënâ co-i mæ pænti e o derê de l’anno co-e amighe
ò passou l’inverno in Argentiña
ò passou perché no aiva de boñe carte
ò poia che quella fissua in sciâ miagia a segge un segno de di problemi strutturali
gh’ò poia che segge tròppo tardi
ò poia d’arrestâ da pe mi
ò perso i speggetti neigri vantëi in sciâ mæña
ò perso o fî do descorso
ò perso o treno apreuvo a-o trafego
ò perso a poula apreuvo a-a moutia
ò perso e ciave pe-a stradda, che ciæto!
ò piggiou o sëi de dinæ
ò piggiou l’un de spoæ
ò pescou un laxerto da 50 citti l’atro giorno
ò acciantou di tulipen giani into vaso
ò acciantou e borraxe, coscì femmo i pansöti
ò doggiou o lençeu in doî
ò portou doe barî in cantiña
ò portou unna bottiggia de vin ch’o scciumma pe toccâ
ò portou un giachê, se maniman gh’é freido
ò posciuo dormî in santa paxe
ò sciaccou o scroccin, ma o scceuppo o l’à fæto pillo
ò sciaccou l’acceleratô pe çercâ de passâ a machina davanti à mi
ò sciaccou un pommello abrettio e a bomboa a l’é scciuppâ tutt’assemme
ò fissou doî pòsti a-o tiatro
ò prenottou unna coccetta in sciô treno de neutte pe Vienna
ò piggiou o sbiro de coppe
ò piggiou a coe pe dâ o fî a-a messoia
ò piggiou a naçionalitæ spagnòlla
m’ò piggiou un gòtto d’ægua fresca
m’ò piggiou un brutto refreidô
ò piggiou unna negia de cicolata neigra e de merello
m’ò piggiou un panetto e l’ò farçio de xambon cheutto
ò piggiou un pö de trippa da-o mæ maxellâ de confiansa
ò piggiou unna bòtta in sciâ testa
ò piggiou unna tòrta co-o pê drito
ò dæto unna testâ fortiscima contra a soffita
ò proprio coæ de un bello tondo de lasagne co-o tocco
ò provou à cangiâ a proçedua ma ò ottegnuo o mæximo exito de primma
ò provou à segâ o fen, ma a scorriatta a no l’ea ammoâ
ò provou à giudicâla con destacco, ma no ò posciuo
ò provou à appossâ i pê inte l’oçeano, ma l’ægua a l’ea tròppo freida
ò provou à travaggiâ, ma me son distræto
ò provou à addentâ quella ciappelletta e a m’à scavissou un dente
ò provou à arremediâ l’offeisa, ma ò solo che pezoou a scituaçion
ò provou à saluâle ma no m’an visto
ò provou à sponciâ a pòrta ma a no s’é mesciâ
ò provou à tegnî o sciou pe fermâ o crescentin
ò provou à tegnîme o stranuo, ma no ò posciuo
ò provou à aggiustâ a televixon ma ò piggiou a corrente
ò provou à dâ recatto a-e scarpe con un pö de còlla
ò provou à anâ à pescâ, ma ò tiou sciù solo che un vegio stivâ
ò ammuggiou quarche euro con fâ di tappolli
ò recoverou tutti i quaddri che m’ean stæti arröbæ
ò ammermou a temperatua da cädea
ò reduto l’articolo de doî paragrafi
ò impio çinque cartoin de ravatti
ò impio o cavagno de gorrin co-a fruta fresca
ò impio o bollacchin d’ægua do bronzin
ò ligou torna a strallea ch’a l’ea cheita
ò commandou torna quello formaggio ch’o te piaxe
ò dæto recatto a-a carrega a-a ti m’arriësci con un pö de fïferretto
ò reservou unna stançia pe doe neutte
ò arretiou a man tòsto ch’ò sentio bruxâ
ò giou torna a pagina perché m’ea ascordou o comenso da frase
ò versou o sciöpo pe tæra e oua o l’é tutto tacchigno
ò imbösou sensa voeilo o cämâ in sciô feuggio de papê gianco
ò piccou co-o zenoggio into portelletto ch’o l’ea stæto lasciou averto
ò piccou co-a testa contra a soffita
ò sghindou unna machina
ò çernuo o mæ cammin
son chinou zu pe-i scæn à un pe un pe no fâ do sciato
ò scommisso tutto in scî numeri despa
no me son mai fiou de lô
ò sentio di corpi de tossa
ò sentio a direttoa pe telefono vëi
ò sentio un tio de scceuppo e me son avansou da-o barcon
ò sentio un sciato ch’o ne vegniva d’inta stançia vexiña
ò sentio un son destinto
ò sciusciou in sciâ braxa e l’é sciortio tante zimme
ò sciusciou in sciâ menestra cada
me son assunnou che stava inte unna casa sott’ægua
ò tiou sciù o tappeto pe passâ o sciorbipua
ò relevou o zugou stanco
ò cangiou a lampadiña
ò sparmou o butiro fresco in sciâ fetta de pan brustolio
sperava d’attrovâla in casa, ma ò fæto un viægio pe ninte
ò suggerio a soluçion a-o mæ compagno de banco
ò taggiou o fen co-a scorriatta
ò tiou unna pria
ò toccou quello fî sensa voeilo e ò piggiou a corrente
ò tiou unna linia trattezzâ co-a riga ciatta
ò trascuou i mæ impegni
ò trovou consolaçion inta muxica
ò trovou l’inspiraçion inte un seunno
ò trovou un angæzo stranio in sciô soieu, chisà pe cös’o servià
ò trovou un fonzo neigro gròsso comme un ballon
ò attrovou unna vivagna d’ægua fresca
ò trovou unna ciumma de pavon in sciô prou
ò trovou un pòsto temporaneo
ò attrovou unna scaggia de serpente pe tæra
ò un angeo ch’o veggia in sce de mi
ò un coxo mossulman e unna coxa crestiaña
ò un gran beseugno de despascionâme con quarchedun
ò un gran mâ de ren
ò un mâ de denti da no credde
ò un dô de goa da no poei collâ a saiva
ò un pægua cegæso inta stacca
ò un pâ de passanti d’öo che no me metto mai
ò un muggio de vestî inte l’armäio
ò unna cösa da dâte
ò unna gran tolleransa a-o dô
ò un muggio de libbri in sciô ghirindon inta mæ stançia
ò unna gran raggia
ò addeuviou o telecommando pe cangiâ o canâ durante a pubriçitæ
ò addeuvio a caviggia pe mollâ a gassa d’amante
ò guägno à despeto di gioxi
ò guägno unna bira à brasso de færo
ò guägno unna croxea
ò visto de bestie grende comme e baleñe
ò visto a tæra promissa
ò visto un che conoscio pe-a stradda
ò visto unna leoña con doî piccin de lion
ò visto unna persoña inguggeita into seu giachê
ò giou a möto e son vegnua inderê
ò vosciuo fâ unna traduçion a-a lettia
ò vosciuo allevâme unna coæ
i Grimadi de Monego ean guerfi
i ballæn ballan o tango a-o ciæo da candeia
i figgeu ammiavan a ciæbella ch’a luxiva inta neutte
i figgeu do quartê
i figgeu fan mai tanto sciato inta corte che no pòsso conçentrâme
i figgeu zeugan inta bratta
i figgeu an spantegou e demoe pe tutta a salla
i figgeu peuan intrâ solo che s’en accompagnæ da un adulto
i figgeu burlavan pe fâ rie e gente
i figgeu se demoan à tiâ i sasci into lago
i figgeu se demoan à sätâ inte posse
i figgeu se demoan à scuggiâ in sce l’arrembaggia de scæ
i figgeu se demoan co-i pattin in sciâ mæña
i figgeu se bäsigan in sciô bäsigo
i figgeu s’en comportæ pròpio ben
i figgeu en za apreuvo à aspëtâ o Dënâ
i figgeu rebellan a leza sciù pe-a colliña
i banchê manezzan i dinæ de tante persoñe
i ben terren
e colisse do treno
i bròccoli se peuan toccâ crui inte l’euio, ma à mi me son ciù cäi cheutti a-o vapô
i beu tian a leza
i cacchi bozzi allighiscian i denti
i canäi inte gagge picciñe m’an delongo fæto pietæ
i chen baiavan
i chen en i megio amixi de l’òmmo
i cannibali mangian e persoñe
e ardiciòcche allighiscian i denti
i cardinæ elezan o pappa
i castelli aveivan de spesso ciù de unna tore
i cavaggëi
i cavaggëi de l’Etæ de Mezo
e pittanse tròppo freide me fan sentî un fòrte dô a-i denti
i çittæn mormoan pe l’aumento de tasce
i çittæn validi en obrigæ à arrollâse
i colleghi an contestou e seu concluxoin
i commenti critichi do baccan an genou i dependenti
i trafeghi pe mâ
e confittue co-a cicolata no saian tradiçionale, ma à mi me piaxan
i contadin an cavou un canâ pe l’irrigaçion di campi
i contadin segan o gran co-a messoia
i conti no van ben, ghe dev’ëse un errô
i sfrouxadoî s’en arrampinæ sciù pe-e miage de neutte
i frouxadoî parlavan tra de lô co-a voxe bassa
i corsæ an ïsou a seu bandea neigra pe mette poia a-e atre nave
i costi passan e mæ capaçitæ econòmiche
i critichi an espresso un giudiçio poxitivo
i critichi an delongo tegnuo sto romanso pe-a seu euvia meistra
i cuggiæ en ancon inta lavapiati
pe fortuña i danni en stæti contegnui
pe natua i draffin son de bon incontro
i detegnui inta galea an fæto un sciòpero da famme
i driti de persoñe
i papê ean spantegæ abrettio in sciô scagno
a lista di documenti domandæ a l’é da basso
i dozze apòstoli
i dozze dëi de l’Olimpo
i dôsci ean tutti ciù che boin, graçie
i doî concorrenti an razzonto i mæximi ponti
i doî galanti communicavan tutte e settemañe
i doî zoveni an comensou unna relaçion grandestiña
i doî combi ammiavan o drento do scito da-a ciappa do barcon
i doî sentê s’incroxan inte quello ponto
i faxeu en unna vivagna de proteiñe
i fan an impio a salla
i fan an comensou à arronsâ pe avvexinâse a-o parco
i fæti parlan ciæo
i fæti son intravegnui in Argentiña
i fedeli en intræ in gexa pe-a messa
i filòsofi inmæximan st’idea chì con quella de libertæ
i strasci de neie cazzeivan da-o çê comme ciumme
i strassi de neive cazzan
e scioî da reverdixe en addeuviæ pe fâ a bira
e scioî vëgnan dæte a-e gente
i sciummi s’incontran into fondo da vallâ e strixellan lesti verso o mâ
i malemmi en scappæ in machina co-o bottin
i gatti pe commun dòrman tanto de giorno e son attivi de neutte
i gatti se son missi à rattellâ e se son dæti de ciötæ
i giassæ se deslenguan pe caxon do cangio do climma
i zugoei se son assettæ d’in gio a-o töin
i zugoei, ciaschedun a-o seu gio, pescan unna carta da-o muggio
i giornali de l’oppoxiçion an spantegou a neuva a-a spedia
i giornali an spantegou a notiçia
i zoeni piggian moggê
i giudiçi an accuggeito o recorso
i giudiçi an deçiso a costion
i laddri an sforsou a pòrta e an desvalixou o scito da dottoa Garroña
i laddri an arröbou a televixon e nint’atro
i laddri an descancasciou a ferrâ e an desvalixou o banco
i laddri an scavarcou a miägetta e son intræ da-o giardin
i laddri an sforsou a ciaveuia do magazzin di attressi
i laddri l’an ligou à l’erbo
i laddri m’an descancasciou a pòrta con un martello
i laddri en stæti arrestæ avanti che poessan desvalixâ a villa
e framboase co-a cremma en unna leccaia
i travaggi pe-a neuva stradda en comensæ a settemaña passâ e an creou ben ben de desaxi pe-o trafego
i libbri da biblioteca beseugna tegnîli comme se deve
i longhi cavelli ghe cazzeivan in scê spalle
i meistri d’ascia do cantê
i malemmi an rotto un pòsto de blòcco à Bösanæo
i mainæ an callou l’ancoa
i mainæ, abbarlugæ da-e scireñe, en anæti à piccâ in scî scheuggi
i mouxi se franzan in scî scheuggi
i meghi an poia ch’o porrieiva perde a vista
i membri do conseggio an fæto traghetti contra l’amministratoa delegâ
i mercanti protestan contra i daçi in scê importaçioin
i mercoei en inte l’invexendo apreuvo a-e deciaraçioin allarmante do prescidente
i meixi
i mezzi pubrichi son fermi apreuvo a-o sciòpero di autisti
i mæ stan a-o Finâ
i mæ amixi ghe saian a-a festa
i mæ figgi vëgnan pe Dënâ
i mæ fræ m’an telefonou
i mæ genitoî ean tutti doî inzegnê mecanichi
i mæ genitoî en i doî parenti che m’arresta ciù
i mæ messiavi lavavan i lençeu into treuggio in sciâ ciassa
i mæ salui a-a scignoa
i mæ trei meixi à l’estranxeo en stæti memorabili
i mæ vexin de cà en refuoxi
i mæ vexin an assemenou o granon a-o comenso d’arvî
i mæ vexin en campen
mæ barba e mæ lalla an un oivæo in Arbenga
e tante tentative de reparaçion no an resòlto o problema
i montagnin vivan in armonia co-a natua
i mosaichi de risseu
i moscoin se gh’ean missi à giâghe d’in gio
i mû sarvæghi en ræi
i massachen asseguan o carrego a-o camio
i massachen an fæto un pertuso
i massachen an comportou o cado
e maxee en tipiche da Liguria
i muxicanti an exeguio un tòcco de muxica clascica
i muxicanti an fæto e preuve pe-o conçerto do derê de l’anno
e buteghe toccæ da-o sciòpero arrestian serræ fin à doman mattin
e negoçiaçioin pe-a paxe en fallie
i nemixi aivan inmanegou un cian pe schivâ e nòstre truppe
i nemixi an bruxou o bòsco
i nemixi cianzan pietæ
i nemixi preparan un assato
e rele de taggiæn en in sciâ meisoa à sciugâ
i nëvetti vegnivan grandi à vista d’euggio
i òsci de çexe
o messiavo e a madonnâ se son fæti aggiuttâ da-a nessa pe aggiustâ o computer
nòstro poæ e nòstra moæ n’an delongo vosciuo ben
i nòstri nemixi en asperti e grammi
i neuvi daçi costrenzan i importatoî à revixonâ i prexi
i neuvi impiegæ en arrivæ a-a riunion 5 menuti avanti o tempo
i neuvi tombin in ghisa pòrtan o stemma da çittæ
i paisen aivan a tæra inte onge
i paixi de l’Euröpa son in guæra
i magroin se son inmersci inte l’ægua profonda
e braghe curte de jeans en a mòdda da stæ
e braghe fruste ghe crovivan à tòcchi d’indòsso
e braghe en despontæ
i partigen en mòrti pe-a libertæ
i partii de scinistra an votou à favô da mesua
i passaggê en montæ in sciô bòrdo do velê
e passoe no paivan avei poia do spaventaggio
i pattin da leza scroscian in sciâ giassa
i pedoin in sciâ manciña, e machine in sciâ drita
i pevioin rostiscian inta poela
i pescoei caccian a ræ in mâ
i pescoei caccian e ræ in mâ
e barche da pesca en pronte à sarpâ
i peixi en ordinæ da-o ciù legio a-o ciù pesante
e sganzie de d’ato da libbraia en apreuvo à cegâse
i tondi netti en stæti appillæ lie
i ciongi tian zu e ræ
i pirati an abbordou a nave
i pirati an assotterrou o tesöo
i ciù tanti en partii à l’arba pe schivâ o trafego
i poliçiòtti l’an misso à sequæo e o l’à dovuo dî a veitæ
i poliçiòtti tëgnan i sospetti
i porpi en bestie intelligente
i possi son serræ perché e ægue en teusceghe
i prævi an da fâ voto de fantinægo
i prævi veddan o diao da tutte e parte
monta i prexi
i prexi en chinæ do 30% da l’anno passou
i prexonê ammiavan feua pe mezo da ferrâ
i prexonê an distræto i poliçiòtti
i prexonê en stæti ligæ streiti
i professoî correzan i exammi
i sposoei impromissi
i figgeu se son entuxasmæ quande a seu squaddra a l’à marcou o gòl
e ramme de l’erbo en mai tanto longhe che toccan o barcon
e ranteghe do maròtto me fan preoccupâ
i revoluçionäi an piggiou a Bastiggia
i ricchi vëgnan pövei e a-a reversa
a-i refugiæ l’é stæto dæto allögio inte un campo inta periferia
i romoen n’an lasciou tanti conduti
i rusci
i saçerdöti an sagrificou un beu
i sarmoin montan sciù pe-o sciumme
a semensa a l’é cheita in sce un bon terren
i scindicæ an deçiso a dæta do sciòpero
i sordatti mescian a bandea in sciô teito do palaçio
i sordatti destruan a çittæ sensa nisciuña pietæ
i sordatti an serrou o confin
i sordatti an bombezzou a çittæ
i sordatti an sponciou inderê l’assato
i sordatti an versou o seu sangue pe defende a çittæ da l’invasô
i sordatti saluan o sargente
i sordatti s’arretian da-o fronte
i sordatti se son scompartii o bottin
i sordatti s’en cacciæ contra i nemixi
i sordatti se son missi à l’assosto da-e ballòttoe nemighe
i sordatti s’en refuæ de fâ feugo in scê gente
i sordatti se son spantegæ in sciâ linia do fronte
i dinæ che gh’emmo dæto no gh’en bastæ
e palanche che v’emmo lasciou son assæ pe un meise
i seu amixi en franseixi
i seu rivali favan traghetti pe lasciâla feua da-o progetto
i taggiæn verdi de mæ mamà en i megio
e camoe an camoou a töa de noxe
e condiçioin de un contræto
i testimònni contan d’avei visto doe machine che se son piccæ contra
i canaieu en ingoæ de feugge secche e l’ægua a no scoa
i mastrussê alleccan e vittime con de promisse de guägni façili
i sfrouxadoî l’an reduta in sce l’astrego
e cannæ da chintaña passan dexe metri sottotæra
i tulipen en ancon appommæ
i teu amixi che muxica seunnan?
i teu cavelli en ciù ciæi di seu
i teu figgi en za boin à leze?
i turisti se son fæti imbroggiâ
i vagoin do treno van in scê colisse
i vagoin da metropolitaña en ciù piccin de quelli do treno
i veddri de sti barcoin en assæ delicæ
i viægiatoî an intoppou un vasto deserto
i vexin do cian de sotta se son lagnæ pe-o sciato
i vexin de cà ean unna cobbia de zoveni gaggiardi che î aivan aggiuttæ co-o stramuo
i vexin an doe figge e un nevo
i vexin en stæti apreuvo a-o gatto tanto che no gh’ea
i xeui commerçiali xeuan à unn’ertixe de 10.000 metri e passa
vëi o Scimon o l’ea de guardia a-o pronto soccorso
vëi con mæ coxa emmo pescou un loasso stramesuou da-o meu
vëi gh’é stæto unn’atra strage ligâ a-e arme da feugo
vëi l’ea i çinque
vëi m’ò assunnou che xoava
vëi a festa a l’ea un morteuio!
vëi m’à ciammou a commæla… comm’a s’acciamma ciù?
vëi neutte l’é scappou çinque prexonê
vëi seia ea con Mario
vëi seia s’en rattellæ torna e n’an addesciou co-i seu crii
vëi seia ò esagerou co-o beive
vëi seia a paçiente a l’à avuo unna crixi de respiraçion e gh’é stæto somministrou l’oscigeno
vei seia eimo apreuvo à ammiâ a partia in televixon e l’é mancou a luxe
vëi seia, vëi mattin, vëi neutte
vëi semmo anæti pe ancioe
vëi t’ò acciammou, ma no ti gh’ëi
vëi un o t’à çercou
vëi l’é passou l’amiga çexa, ma ò fæto mostra de no veddila
no saveiva ch’o l’ea un mandillâ
o Cavallo o l’é stæto o poeta ciù importante do secolo XVII
o Commun de Camoggi o l’à permisso à di privæ de privatizzâ a mæña de San Fertoso pe doe palanche
o Commun o dovieiva occupâse do scerbamento di giardinetti
o Commun o veu inlarghî sta stradda pe permette o passaggio di autobi
o Duxe da Repubrica de Zena
o Giappon o l’é un di paixi ciù ricchi de l’Asia
o Governo o dovià indennizzâ e vittime
o Gran Conseggio da Repubrica de Zena o çerne o Duxe
o Ministëio de l’Economia
o Moscatello de Taggia
o Santo Evangëio
o Titanic o l’é anæto a-o fondo
l’Evangëio segondo Marco
o bagaggio o l’é compreiso?
o poggiölo o sciòrte da-a cà
o figgeu o locciava e gambe da-a contentessa
o figgeu o l’aiva un negrô in sciâ gamba
o figgeu o l’imbösa o gòtto e o versa o sugo de fruta
o figgeu o dà o cô a-o libbro
l’é za mez’oa che o figgeu o dòrme
o figgeu o l’à beseugno de un scambello pe razzonze o lavello
o figgeu o l’à rotto o trenin
o figgeu o l’à addentou o mei
o figgeu o l’à imböso a scacchea e e pediñe en cheite da tutte e parte
o figgeu o cianze perché o ballonetto o l’é scciuppou
o figgeu assettou derê à mi o no â cianta de tiâ di cäsci
o figgeu o l’é stæto battezzou con l’ægua beneita
o bar o l’ea pin, ò trovou solo che un scambello
o bar o l’é pin de casañe
o barbê o m’à peou
o baxaicò zeneise e quello napolitan no en pægi
o bavao do giachê, do cappòtto
o ben e o mâ
o gianco o l’é o cô o ciù ciæo ch’o s’attreuva inta natua
o gòtto de crestallo o m’é scappou d’inte moen e o s’é scciappou
o biggetto o l’é valido solo che s’o l’é stæto bollou
o mandillâ o gh’à arrancou o telefonin d’inte moen
o mandillâ o s’é avvexinou a-a vittima co-o motorin
o bòsco o l’é coscì scciasso che a luxe a no passa squæxi tra e ramme
o bòsco o l’é pin de bestie peigose
o loasso mi l’inandio con l’agro de limon e e tomate çëxiñe
a gatta a s’é cangiâ inte unna belliscima parpaggia
o cacciou o l’allecca i öxellin con quarche vermetto
o cacciou o l’allecca a bestia inta ciappoa
o cacciou o l’à alleccou un merlo con unna pelleuia
o mòrto inta cascia
o cafè co-a rappa
a cädua a l’à caxonou unna creppatua into päbrixa
o cado do sô o cangia l’ægua in vapô
o camê o n’à portou e cicchette in sciô cabarê
o camê o n’à servio un caliçe de vin do ciù gran valô
o campanin o seunna o primmo ciòcco da mëzaneutte
o campo de gran o l’ondezza a-o vento
o campo magnetico o tia e particole solare
o canâ o l’irriga i campi d’in gio de stæ
o canäio de mæ fræ o l’é scappou d’inta gaggia
o rastello ruzzenente o scrosce
o rastello o l’é ancon de færo cruo, beseugna vernixâlo
o candê o l’é cheito con fâ un gran sciato
o can o locciava a coa
o can o fa da guardia a-a casa
o can o l’à addentou o portalettie tanto ch’o portava e lettie a-a sciâ Carcagna
o can o l’é anæto apreuvo a-o patron tutto o giorno
o can o m’à addentou e moen
ammiæ che o can o l’addenta, no stæ à toccâlo!
o can o lòccia a coa
o can o s’é ferio à unna gamba con sätâ a cioenda
o can o l’é da speçie Canis familiaris
o can o l’é scappou da-o pertuso da cioenda
o can, sciätou pe-a burrasca, o no â finiva de baiâ
o canto do gallo o n’addescia tutte e mattin
o capitanio o l’agguanta fòrte a reua do timon
o capitanio o l’aiva o cannocciâ sott’a-o brasso
o capitanio o l’ea chinou d’in sciô cassao
o capitanio o l’à dæto fondo a-o velê vexin a-a còsta pe permette a-i passaggê de bagnâse
o capitanio o l’à dito che doman arriviemo a-o Cao d’Orno
o capitanio o l’à dito che o barco o fa ægua
o capitanio o l’à misso un mainâ in vixia
o capitanio o î à fæti portâ in sciô bòrdo co-o caiccio
o capitanio o l’ormezza a barca a-o meu
o capitanio o l’é chinou à tæra da-o canòtto
o cappo do Governo
o cappo da dita o l’à annonçiou de neuve assonçioin
o cappo o mätratta i dependenti con critiche e umiliaçioin che no finiscian mai
o capoâ o l’addestra i sordatti pe-a guæra
o carabinê o scrive o verbale
o carabinê o scrive o verbâ da contravençion
o carabinê o s’é avvexinou pe controllâ
o carrego o l’é arrezzuo da un gròsso cavo d’äsâ
o cartello da dröga o l’à fæto ammassâ o giudiçe
a cantia di scappin
o cascê o dormiva d’in pê e o m’à dæto o resto sbaliou
o cavaggeo o l’aveiva unna longa lansa
o cavaggeo o l’à scorrio o drago da-a seu taña
o cavallo de dinæ
o telefonin o l’à comensou à vibrâ quand’ò reçevuo un messaggio
o çenteximo giorno
o pin de l’attençion
o çentro de gravitæ da tæra
o çervello o s’insciamma pe l’infeçion
o cego o dixe o rosäio co-o præve
o chirurgo o l’à fæto unn’inçixon
o mangiâ piccante o me fa vegnî o crescentim
o çiclista o l’à piccou contra un vaso de scioî
o çê fæto à pan o l’annonçia de spesso de l’ægua
o çê do forno o va nettezzou
o çê o l’ea sen, ma o s’é accabannou depoidisnâ
o çê o s’accabanna
o çê o l’é apreuvo à accabannâse
o çemetëio de Staggen o l’arrecheugge uña de ciù grende colleçioin de scurtua monumentale d’Euröpa
o çemetëio o l’é pin de statue d’angei
a cicolata a l’ea coscì freida che emmo dovuo addeuviâ un cotello pe rompîla
o climma mediterraneo
o còllo da bottiggia
o colonello o passa à revista i sordatti
o tio de scceuppo o gh’à lappou a masca
o corpo de vento o sciata tutti i papê in sciâ töa
o cotellin svissero o l’à fiña o tirabuscion
o cotello o gh’é scappou d’inte moen e o s’é acciantou in tæra
o commandante o l’à sbraggiou un ordine a-i sò sordatti
o commandante o l’é un ch’o parla ciæo
o còmico o l’à misso o politico a-o landon durante o seu spettacolo
o comitato o l’é apreuvo à çerneggiâ tutte e propòste stæte reçevue
o nataliçio de mæ seu o l’ea a settemaña passâ
o nataliçio o l’é a-i eutto de novembre
o comprixe o gh’à fæto segno de scì co-a testa
o compoxitô o scriveiva e nòtte in sciô spartio
o commun o l’à promisso de desmantellâ a vegia fabrica e de tiâ sciù un parco
o commun o l’à stabilio e neuve tariffe pe l’arrecuggeita da rumenta
o conçerto de mëzaneutte o comensià à unze e meza
o conçerto o l’à avuo de reçenscioin poxitive da-a critica
o conçerto o saià mätesdì a-a seia
o conduto primmäio de l’ægua o l’é stæto dannezzou da-o bombezzo
o conduttô o l’ea imbriægo e a machina a s’é imbösa
o confin co-a Fransa
o conseggio d’amministraçion da dita
o conseggio da region o s’é arrecampou vëi
o contadin o gh’à dæto tutto o poidisnâ co-a sappa
o contadin o l’alliamma o campo de patatte
o paisan o l’arræisce o campo
o conteur do gazzo
o tenô da sò lettia
o contrasto tra luxe e ombre
o controllô o n’à domandou che ghe femmo vedde o biggetto
o controllô o l’à verificou che tutto o fïse regolare
o convëgno o l’avià da fâ co-e applicaçioin de neuve tecnologie a-o settô sanitäio
o convëgno o l’é mäcordì a-i 12 de luggio do 2021
o convëgno o l’é into sallon do Conseggetto
o còrpo uman o l’é un scistema biològico
o corridô o l’à destaccou i avversäi za a-o primmo gio
o corso do sciumme
o cortezzo o passià pe-a stradda meistra
o costo o comprende e speise da spediçion
o prexo netto o l’é de 10€
o deruo do ponte o l’é stæto unna tragedia
o cubbo o l’é un di sòlidi platònichi
o cuggiâ o se mette a-a drita
o cheugo o l’à inandiou unna mescciua de savoî e sâ
o carzeu de l’ardiciòcca
o portê o l’é un òmmo de bon incontro in scî sciuscianta
o dæ o l’é cheito da-a töa e o l’é anæto à infiâse sott’a-a credensa
o dentista o m’à domandou d’arvî a bocca
o design moderno da butega o fa arrivâ e casañe zovene
o detaggio architettònico de colònne o l’é de grande varsciua artistica
o detaggio de unna fotografia, de unna scena
o diamante o l’é ciù duo che o færo
o diao o â metteiva in tentaçion
a discuscion a l’à espòsto a seu ipocrexia
o secolo dixineuve
o dexe de spoæ
o dexe o ven dòppo o neuve
o defensô da leze
o direttô o l’à fæto un descorso pin d’affeçion pe dî graçie a-i dependenti
o direttô o l’à ciammou inderê into scagno
o desaxo econòmico da region o l’é pezoou co-a crixi
o disboscamento o sciata l’equilibrio de l’ecoscistema de montagna
o descorso da meistra o l’é stæto memorabile
o descorso da rettoa o l’à provocou un bello entuxasmo tra i studenti
o dittatô fascista o l’à commandou a deportaçion de tanti çittæn
o dittatô o l’à fæto deportâ l’oppoxiçion
o dittatô o l’à scassou e eleçioin
o divòrçio o l’à sciätou tutta a famiggia
o documentäio o parla da vitta inti abimmi mæn
o documento o va misso into clascificatô appöxito
o duxe o gh’à conferio unn’atra carrega
o doçe canto di grilli o se spande inti campi
o dommatô o l’addeuviava a scorriâ
o mego o gh’a fæto unn’inieçion de peniçilliña
o mego o non se cua ciù di sò paçienti
o mego o â vëgne à vixitâ
o ducca o passa tutto o giorno à grattâse a pansa
o doî de coppe
o ferrâ o picca co-o martello in sce l’anchizze
o ferrâ o l’arrecheugge o frecciamme pe fondilo
o farco peregrin o caccezza i piccin roditoî e i öxelli pe mangiâ
o farco peregrin o xeua con gran lestixe
o bancâ o l’à giaminou pe mette o teu in sciâ crava pe serrâlo inta doî
o bancâ o l’à squaddrou a töa de legno
o bancâ o tëgne i arneixi da travaggio into seu louëio
o bancâ o l’addeuvia a cioña pe perfeçionâ a töa
o fou o bruxava con vigô in sciâ mæña
o speçiâ o l’ea un òmmo assæ cortivou e tutti into paise ô respettavan
o fasciximo o l’é stæto un movimento politico totalitäio
o fast food o dannezza a sanitæ
o ferramenta o særa à sett’oe
o færo affugou in sce l’anchizze o mandava de zimme sott’a-i corpi do maggio
o scianco mancin do barco o l’é stæto corpio da un mouxo
o galante de mæ seu o l’é de bon incontro e corteise
o galante, ascidiou pe caxon da rattella, o se regiava into letto
l’ardio cavaggeo o l’à desfiou o drago sensa exitâ
o figgio o l’à supricou o poæ ch’o gh’impremuesse a machina pe-e vacanse
o figgio ciù piccin
o cine o comensià de chì à un pö, treuvite un pòsto
o cine o mostra a realtæ nua e crua da guæra
o finale do conçerto
o fixico o studia e lezze da natua
o sciumme Besagno o vëgne da-i Appennin
o sciumme o l’attraversa a çittæ e o â dividde inta doî
o sciumme o determina o confin co-a Fransa
o sciumme o l’ea pin de çinsae e de atre bestiete
o sciumme in piña o fa tanto sciato
o sciumme o strixellava doçe inta ciaña
o fondo da frïtâ o s’é scottizzou
o fondo da pugnatta o l’ea bruxou areo
o formaggio o l’à piggiou a moffa
o formaggio svissero o l’à i euggi
o formaggio o l’é produto co-o læte de pegoa
o fornâ e a fornæa s’addescian delongo fito
o franseise o l’é a lengua offiçiâ da Fransa
o fratte o se veste sensa tante preteise
o fræ do mæ vexin o seunna a tromba
o freido o l’à giassou l’euio inta despensa
o freido o creña a pelle
o besagnin o mette i çetroin à un euro a-o chillo
o besagnin o m’à inspirou delongo scimpatia
o besagnin o vende i mei
o fruto do seu travaggio
o morteuio o l’é stæto zeuggia passâ
o fonçionäio o l’à registrou nomme, cognomme e abitaçion
o feugo o l’à arræio o bòsco
o feugo into camin o bruxava luxente
o feugo o s’é spantegou a-a spedia apreuvo a-o vento
a galliña a l’é anæta à vezo
o gatto de mæ coxa o l’é gianco
o gatto o ronfa
o gatto o sguara e tende do sallon co-e ciöte
o zeo o l’arroiña l’accuggeita
o generale o l’aveiva affiou a defeisa do scianco à un alleou de confiansa
o geneâ o l’à conçentrou tutti i òmmi in sciô fronte de Ponente
o generale o l’à commandou a-e truppe d’attaccâ a-o spægâ do sô
o generale o l’à inlustrou quello che gh’é in sciô fronte
o generale o l’à commandou torna a reisa
o generale o commanda de tiâ
o generale o s’ea presentou accompagnou da ciù de trexento guerrezzê
o zeneise o nasce da-o latin vorgâ
o zeneise a l’é unna cösa seria
o giassâ o l’à incavou a vallâ
a giassa do lago a s’avveña sott’a-o peiso di pattinatoî
a giassa into gòtto a s’é scciappâ
o candeöto o s’é destaccou da-a grondaña e o l’é cheito
o giano o l’é o cô ch’o m’é ciù cao
o livio a l’é a sciô ch’a m’é ciù caa
o zugou o l’à ammiou e carte e o l’à fæto un fattoriso
o zugou o l’à tiou un cäso a-o ballon e o l’à marcou
o zugou o l’à patio un açidente a-a gamba drita
o zugou o s’é venduo a-i avversäi
o giorno de Pentecòste o l’é a-i 31 de mazzo do 2020
o giorno apreuvo a se n’é anæta
o giorno e a neutte
o zoveno allevo o l’à assobaccou o meistro in bravua
o zoveno o destacca unna figa da l’erbo e o â pòrze a-a galante
o zoeno o l’à fæto unna scena
o giudiçe a-a mæ domanda o no gh’à dæto a mente
o giudiçe o l’à sarvou a vitta a-o prexonê
o giudiçe o l’à descoverto fin da-o primmo momento a fäscitæ da seu testimoniansa
o giudiçe o me paiva portou à perdonâ i condannæ
o giudiçio do tribunâ o l’é stæto à favô do comenso di travaggi
o gladiatô o l’aspeta o lion into mezo de l’areña
o gorfo de Zena, de Marseggia
o governo e i scindicati an inandiou e negoçiaçioin
o governo o l’à interrotto e operaçioin militare inta region
o governo o l’à accordo l’amnistia a-o discidente
o governo o l’à deçiso d’intrâ in guæra
o governo o l’à inandiou un fondo pe-e vittime di desastri da natua
o governo o l’à inandiou un cian d’emergensa
o goerno o l’à piggiou de mesue
o goerno o l’à un neuvo cian econòmico
o governo o prolonghià a stradda ferrâ fin a-a còsta
o gosso o navegava tæra à tæra
a grascia da pansa
o crio di perseguitæ
a scòrsa de l’euvo
O jazz o s’é spantegou in Euröpa di anni ‘20
o laddro o l’ea erto, co-i cavelli möi, e in scî quaranta pöcassæ
o laddro o l’à intoppou unna battuggia di carabinê
o lampadäio o dindanava da-a soffita
a faccia de unna monæa
o letiâ o stà de d’ato a-a seu butega
o læte de fighe o l’irrita a pelle
o lou di volontäi o l’à fæto poscibile l’avertua do çentro
o travaggio o me piggia a ciù parte da giornâ
o travaggio o va ben
o lion, ascoso inte l’erba erta, o l’ammia con attençion a seu çibbla
o letto do Besagno
o leudo o naviga in sciâ còsta
o libbro o sciorte à zugno
o libbro o l’é andæto in stampa
o libbro o l’é de badda pe-i abbonæ
o libbro o l’é là in çimma, ti ô veddi?
o libbro o l’é stæto pubricou a-i sëi de zugno
o libbro o l’é stæto pubricou do 1971
o seu anniversäio o l’é a-i trezze de marso
o seu maiezzo o l’é un exempio de ligammo de duata e amoso
o longo viægio in autobo o derenià de seguo i studenti
o maxellâ o m’à conseggiou un stallo milia pe fâ a bistecca in sciâ grixella
o meistrâ o boffa
o meistro de çeimònie
o meistro o dà de leçioin de franseise pe chinze euro à l’oa
o magazzin o l’ea bello che sciätou apreuvo o tæramòtto
o maggiordòmmo o n’à reçevuo into pòrtego
o mago o l’à fæto scentâ o coniggio into cappello
o mais doçe a l’é unna varietæ ben ben apprexâ
o maròtto o l’à avuo giusto a fòrsa de tiâse sciù
o maròtto o se sentiva un dô a-o ventre
o mouto o m’ammiava con doî grendi euggi affosi
o tempo grammo o l’à rallentou o viægio
o manego o s’é destaccou da-a spassoia
o marcheise o l’à inviou tutti i çittæn a-o ballo inmascarou
o marcheise o l’à straggiou tutti i seu ben
o mâ remesciou o scrollava a barca picciña
o mainâ o manezza e veie da-a gaggia
o strapontin o l’à dæto resciöo a-o pellegrin stanco
o mon o l’à corpio in sciâ testa
o massê o piggia træ carte e o ê gia
o mecanico o l’à dito che s’é rotto a çengia de trasmiscion
o mego o conta e battue in sciô pôso da testa do paçiente
o mego o l’à scrito a reçetta
o mego o m’à desconseggiou de dormî boccuo
o mego o â vegniva à vixitâ doe vòtte a-o giorno
o megio no l’ei ancon visto
o mercante o passava de grende distanse pe anâ à vende e seu mercançie
o mercou finançiäio
o meise ch’o ven ghe saià o radun di arpin
o meise passou ò cangiou de travaggio e son ancon apreuvo à avviâme
o metallo sfrettou contra a pria o l’à fæto unna zimma
o meteoròlogo o prevedde ægua pe-o resto do meise d’arvî
o metro campion o l’é conservou inte un museo à Parì
a moula do sambugo
o ministëio da defeisa o l’à fæto redoggiâ e truppe a-o confin
o ministro o l’aiva propòsto de taggiâ i finansiamenti a-e scheue pubriche e de dâ di suscidi à quelle particolæ
o ministro o l’à espòsto a seu obieçion a-a propòsta de lezze
o ministro o l’à mostrou i cen de guæra sensa voeilo
o ministro o l’à un incarrego importante
o mæ angeo guardian o m’avvarda
o mæ can o l’à scorrio unna sciornia into parco
o mæ cavallo o l’à sæ
o mæ conseggio o l’é de parlâne co-o vòstro mego de casa
o mæ galante o m’à lasciou un messaggio à voxe
o mæ impromisso o m’à regallou un anello
o mæ galante o m’à sorpreiso con unna çeña romantica
o mæ proponimento o l’é d’aggiuttâte à guägnâ
a-o mæ migno ghe piaxe da matti zugâ co-i remescelli de laña
o mæ megio amigo o fa o massacan
a pittansa de pescio ch’a m’é ciù caa o l’é o stocchefisce
a mæ permanensa à l’estranxeo a l’é stæta piaxeiva
o mæ vexin de sotta o l’é tegnuo pe un sciaccælo da tutti
o mæ vexin o l’é stondäio: un giorno o l’é corteise, o giorno apreuvo o l’é deurto
o miacoo da creaçion
o modello do neuvo scceuppo
o monego o l’ea piggiou da-a lettua e o no l’à sentio ch’aivan piccou da-a pòrta
o montagnin o n’à ghiou pe-i sentê de montagna
a Beigua a l’é erta 1287m
o motô à scceuppo
o motô o sciòrbe l’äia pe refreidâse
o motô do progresso
o motô o no parte, penso che segge finio a benziña
o motô o l’é apreuvo à ascädâse
o motô o s’é ascädou tròppo e o l’à comensou à fummâ
o passâ di pianeti
o massacan o tia sciù unna miagia into giardin
o massacan o l’à misso i moin inta carretta
o massacan o l’à inandiou unna mescciua de cäçiña e æña
a miagia de feua da cà a l’à comensou à scciappâse
a miagia a l’é deruâ e i nemixi en intræ in çittæ
o museo o l’é in stradda Balbi, a-o numero 10
o muxicante punk o l’à unna cresta de cavelli rosci
o butegâ o mostra a qualitæ da mercançia
o butegâ o l’à asbasciou a sæxiña
a butega a særa à sëi e meza
a butega da ferramenta a l’é in Banchi, in sciô canto con stradda San Peo da Pòrta
a butega da vestî in stradda XX settembre a l’à serrou dòppo trent’anni
a butega a l’é serrâ da-o luggio passou
a butega a l’é piña de casañe
o nemigo
o nemigo o porrieiva arrivâ à tutti i momenti
o messiavo o l’aiva unna rappa in sciâ fronte ch’a ghe dava unn’esprescion delongo preoccupâ
o messiavo o l’à construto un bäsigo de còrda pe-i nevetti
o messiavo o parlava adaxo, con çernggiâ tutte e poule
o nòstro cian o l’à fonçionou à chiffo
o nòstro viægio in Giappon o l’é stæto unn’esperiensa che no s’ascordiemo maiciù
o nòstro vexin a l’é unna dottoa de Turin
o scrivan o l’à bollou o documento
o numero de neuve infeçioin o s’é ammermou à marso
o numero de telefono che t’æ compòsto o no l’existe
o nuou o neua træ vòtte a-o giorno pe preparâse a-a regatta
o nuou o l‘é scentou inta chiña de l’onda
o neuvo grattanuvie o creuve o panorama
o neuvo palaçio o creuve a vista do mâ
o professô neuvo o dixe e cöse sensa tanti regii e o fa un muggio d’exempi
o poæ o bäçiga a figgeua
o poæ e a moæ do figgeu an parlou a-i giornali
o poæ o l’ea pin d’orgheuggio pe-o successo do figgio
o poæ o l’à conduto a figgia à l’artâ
o poæ in miande o s’arrasava
o patron o l’acciamma o seu can
o baccan o m’à incarregou de vegnîve à piggiâ
o baccan o no m’à pagou i straordenäi
o patron o sfruta i operäi
o paisaggio da campagna toscaña o l’é caratterizzou da colliñe e çipresci
o ballonetto stæto perso da-o figgeu o s’ïsa verso o çê
o pandoçe o l’ea andante, ma m’é ciù cao quello de mæ madonnâ
o pan
o pan o l’é pöso
o papà o lezzeiva unna föa a-i figgeu
o parchezzo vexin à l’intrâ o l’é assegnou a-i disabili
o perrucchê o m’à taggiou i cavelli
o partio da prescidente o l’é stæto accaxonou de razziximo
o passaggio a-a neuva amministraçion
a passoa a s’é pösâ in sciâ ringhea do poggiölo
o pastissê o l’à aggibbou a torta con mettighe i merelli abrettio
l’astrego o l’é coverto con un mosaico mesccio de ciappelle de çeramica e marmao
o pavon o l’é imprescionante davei quand’o fa da scignoa
o paçiente o l’à piggiou o pai do mego da cua
o paçiente o l’à rantegou pe tutta a neutte
o paçiente apreuvo o s’ea stancou d’aspëtâ e o se n’ea za anæto
o paçiente o l’é ancon sotta l’effetto da dòrmia
o paçiente o l’é recoverou à Turin
o paçiente o l’é stæo stramuou inte un reparto pscichiatrico pe de valutaçioin de ciù
o pezo o l’à ancon da vegnî
o pensceo de l’examme o m’ascidiava, perché no aiva posciuo studiâ
o pugnattin de rammo o l’é unna sciugata da lustrâ
o pevionetto o m’insciamma o steumago
o pescou o l’attacca a lesca a-o lammo
o ciappaieu o s’é taggiou co-o cotello
o pescio leppegoso o m’é scappou d’inte moen
o pescio o se combiña ben co-o vin gianco
o pescio leppegoso o m’é scappou d’inte moen
o ciappaieu o l’à de belle luxerne fresche
o peiso do carrego o l’à rotto a töa de legno
o peiso da fruta o l’ingomba a ramma
o planeta Tæra
o cian da töa
o combo o l’aiva fæto o nio in çimma a-o fummaieu da casa abbandonâ
a picciña barca da pesca a l’à toccou a caa a-o chinâ do sô
o pilòtto de l’elicòttero o l’à trovou un terren pe atterrâ
o rattopennugo o xeua de neutte
o ciù o l’é ëse in boña sanitæ, tutto o resto o l’é in de ciù
o poeta o l’à piggiou a çittadinansa egiçiaña
o poeta o l’à tasformou o seu desmuo inte di versci de straordenäia bellessa
o politico o l’é stæto accaxonou d’avei çercou de desturbâ e investigaçioin
o pollaieu o no l’à ciù de pollastri
o porpetton de faxolin de seu madonnâ o l’ea lezzendäio
o pòpolo o l’à scorrio i invasoî
o pòpolo o s’é sollevou contra l’invasô
o pòrtego o ne daià assosto da l’ægua
o pòrtego de færo o scrosciva tutte e vòtte che quarchedun o l’arviva
o postin o m’à portou unna lettia
o poei giudiçiäio
o posso o l’à unna taggia pe tiâ sciù o bollacco
l’é di anni che o posso inta corte o l’é sciuto
o presentatô o parla mai tanto cianin che o pubrico o no gh’accapisce ninte
o presepio co-o beu e l’asenetto
o prescidente da dita
o prescidente o l’à parlou a-a naçion
o prescidente o l’à desfæto o Parlamento
o prescidente o l’à dito inte un descorso a-a naçion
o prescidente o m’à scrito pe communicâme che a mæ domanda a l’é stæta accuggeita
o zugou da busciolòtti o gh’à domandou de çerne unna carta abrettio tra quelle ch’o l’aiva inte moen
o præve o bruxava l’inçenso
o præve o l’ea tollerante verso e atre religioin
o præve o l’à çelebrou o sposaliçio
o præve o î instraddava inti studdi
o porsemmo o s’addeuvia de spesso pe dâ do savô a-o pescio
o prexo do biggetto o comprende ascì un pasto
o prexo o l’é ciù erto che quello ch’aivimo fissou
o prexonê o l’à cavou unna galleria pe scappâ da-a prexon
o prexonê o se remenava, ma e còrde tegnivan
o primmo commandamento
o primmo de dexembre
o prinçipâ o no dava a mente à quello che pensavan i dependenti
o prinçipe de Monego
o prinçipio o l’é delongo a parte ciù difficoltosa
o procuou geneâ
o professô o fa leçion
o professô o l’à perso a paçiensa
o professô o l’à trattou l’argomento con attençion
o professô o î à messi a-o landon de fronte à tutta a classe
o professô ancheu o l’à fæto un sguarron apreuvo à l’atro
o professô o s’é ascciæio a voxe con un corpo de tossa
o profummo da sciô o fa arrivâ e ave
o profummo do pescio ch’o coxeiva in sciâ braxa o l’ea inrexistibile
o profummo intenso de scioî de tiggio o peu abbarlugâ chisesegge
o progetto o l’à unna fonçion multipla: didattica, soçiale e recreativa
o pubrico o l’à comensou à cioccâ e moen a-o ritmo da canson
o pubrico o sponcia i zugoei con di canti e de cioccæ de moæn
o pubrico o mostrava o sò ascidio
o bosseur o çercava de corpî l’avversäio
o ponto o l’é equidistante da-e doe linie drite
o quaddro o l’à quattro loei
o quaddro o l’é appeiso a-a miagia
o radar o l’à relevou unn’entitæ desconosciua
o figgeu o sätava de feliçitæ apreuvo a-o regallo
o figgeu o contava a stöia con tanta compiaxensa
o figgeu o l’é scciuppou à rie
o rammo o conduxe ben o cado
o rammo o fonde à 1084.4 °C
a ramma a s’é rotta e i mei son cheiti
o miscile o l’à piccou contra l’asteröide
l’òmmo de dinæ
o refugio o l’é in sciô lou mancin da montagna
o regime fascista o l’aiva commandou a deportaçion di ebrëi
o regolamento o l’é stæto applicou de mòddo streito pe garantî l’imparçialitæ
a relaçion do marasciallo a combaxa co-i fæti
l’assosto in sciâ montagna o dà allögio a-i viægiatoî stanchi
l’assosto o l’é in scê còste do monte
o rianetto into giardin o l’é alimentou da unna vivagna vexiña
o cian da töa
o rescädamento do climma
o risòtto co-i fonzi ch’ò inandiou vëi o l’ea pròpio gusteive
o restorante de mæ barba o l’é avvoxou pe-e seu pittanse de sæxiña
o restorante o l’ea milia, ma a çeña a l’é costâ un diao e mezo
o restorante o l’é manezzou da unna zeneise
o romanso o l’é collocou inta Londra do Seiçento
o romanin o l’é unn’erba mediterranea ben ben versatile
o rianello o strixella carmo tra e colliñe
a sâ in scê stradde o l’arruzzenisce e parte metalliche de machine
o sallon primmäio o l’é ampio e ben ciæo
o savei uman
o cuxou o m’à piggiou e mesue pe-o vestî
o segondo libbro o l’é stæto scrito da unna man neuva
o sargente o l’incoraggisce i sordatti
a continuaçion da stöia
o senso do gusto
o tenô de poule do filòsofo
o senso de l’udia
o sentê ch’o pòrta à l’assosto o l’é in scuggiâ
o sentê o va avanti into bòsco
a giusterna in sciô teito a l’à unna gròssa creppatua
o serpente o s’é abbigoelou à mòddo de spirale
o servixo de consegne à cà pe oua o l’é sospeiso
o servixo in linia o l’é in fonçion inti giorni d’euvei
o sesto cavo o parla da revoluçion franseise
o setten giorno da settemaña a l’é domenega
o scignificato de sto conto o no m’é do tutto ciæo
o sciô Carlo
o sciô Deciañe
o sciô Schenon o l’é mancou domenega a-a seia
o scignoro che t’æ saluou o l’é seu barba
o scilençio da mattin o l’ea rotto solo che da-o bæ de pegoe da-a lontan
o scistema de mesuaçion american
a boffâ de vento a l’à mesciou e tende
a soffita da sallamanxê a l’é decorâ con un belliscimo fresco
o sordatto o battuggiava o confin
o sordatto o tende l’erco
o sordatto o l’é à cavallo
o sordatto, piggiou da-o panico, o no l’arriesciva à mesciase
o sordatto, ferio, o locciava passo pe passo
o sô o l’à sciugou tutto
o sô o l’ascäda i planeti
o sô o se spegia into mâ
o solitäio o l’é un clascico pe-i anelli da sposâ
o magron o l’ea attorniou da-i cavalli mæn
o seunno o n’à piggiou
o de d’ato o l’é gianco, o de sotta o l’é neigro
o sciorbetto de limoin de Rimazzô o l’é o megio
o de sotta de braghe o l’é tutto arroinou
o sottomarin o l’ea sott’ægua
o sovran e o seu accompagnamento
l’agro de limon o l’é tròppo aspio pe ëse bevuo
a sarsa de tomata a ne saveiva de scottizzo
a seu coæ de successo a no se peu contegnî
o seu cappòtto o l’aiva de ciastre marròn de bratta
o sò carattere violento
o seu collega o no l’é un òmmo da fiâseghe
o sò nataliçio o l’é a-i çinque de zenâ
a sò voentæ a l’é de fâse fratte
o gesto ch’o l’à fæto o m’à toccou o cheu
o seu mòddo de parlâ o l’é de spesso un pö rustego
o seu no o l’à sorpreiso tutti
o seu fin o l’é a feliçitæ
o seu partio o l’à guägno e eleçioin
a seu stöia a no l’ea do tutto coerente
o seu sòçio o l’ea unna persoña miödiña
o seu fattoriso fäso
o seu fattoriso feliçe o l’inluminava tutta a stançia
o seu fattoriso o l’ascondeiva un carattere miödin
a seu tentativa de arrampinâse sciù pe-a montagna a no l’é arriescia
o son o no peu viægiâ into spaçio
o talento o no basta, beuseugna ascì avei de fortuña
o tappo o l’é cheito inta botte
a töa da salla a l’é fæta de legno de rove, pe quello a l’é rezzente
a töa de marmao a s’é arrigâ
o tiatro in zeneise
o tecnico o l’à desbloccou o mecaniximo de l’ascensô
o tecnico o vegnià à dâ recatto a-o computer lunesdì
a televixon a l’é rotta
a borrasca a l’à caxonou o deruo de dexe erboi
a borrasca a caxonava un sciato tremendo in sciô teito de lamme
o termòmetro o marca 30°C
o tæramòtto de vëi neutte o l’à addesciou tutto o palaçio
o tæramòtto o l’à scrollou o lampadäio da salla
o tæramòtto o l’à dæto un scrollon à tutta a çittæ
o tæramòtto o l’à ingrandio a creppatua inta miagia
o terren arsoio o se scciappa pe-a farta d’ægua
o terren o s’é incavou apreuvo a-o passâ do bestiamme e di cari
o terren o mòlla
o testimònio o l’à dito d’avei visto unna persoña de statua normale
o testimònio, sciätou da-a scena a-a quæ o l’aiva ascistio, o no poeiva parlâ
o testo originäio do romanso o l’é in zeneise
o tumao e a persa dan gusto à tutte e pittanse
o tumao o l’à un savô ciù delicou che a cornabuggia
o timonê o l’à schivou i scheuggi
o tio de ballon o l’à scciappou o spegio
o titolo do romanso
o titolo de mego o me tocca
o tenô do descorso o m’à fæto preoccupâ
o tòrcio o spremme l’uga
o töo o l’é scappou d’inta stalla
o rian o spartisce a colliña inta doî
o riâ o strixellava d’asbrio apreuvo ch’o l’aiva ciuvuo
o riâ o s’inlarghisce e o vëgne un sciumme
o locciâ o l’ea mai tanto fòrte che son cheita in tæra
o trafego o va ben ben pezo da ch’an serrou a stradda primmäia
o trallalero a l’é unna forma de canto polifònico tipica de Zena
o chinâ do sô o l’à tento o cian do mâ de reusa
o trauma pscicològico o peu avei di effetti de duata
o trei de coppe
o treno o m’à portou inderê verso Saña
o treno o parte à quattro e un quarto
o treno o passa in sciâ riva manciña do sciumme
o treno pe San Pê d’Æña o l’é in sciâ colissa 2
o treno o core scilençioso in scê colisse
o treno o l’ea in scî pissi de partî
a cannâ de l’ægua a no l’é longa abasta
a cannâ de l’òrto a coa, ti peu dâghe recatto?
o teu amigo o l’à mentio in sce dond’o l’ea quella seia
o teu commento o l’é sovercio, o no l’azzonze ninte d’utile a-a conversaçion
pe-o ciù e cöse che ti dixi son giuste, ma...
o teu o l’é stæto un atto ipòcrita, ti doviësci ciammâ scuse
o prexo de un barî de petròlio
o vampiro o no peu veddise into spegio
o vegio rastello de færo o l’é arruzzenio
o vegio co-i euggi sciuti
o vegio leudo o l’ea unna mäveggia a-o chinâ do sô
o vegio mòbile de legno o l’é pin de camoe
o velê o l’ea à l’amâ che l’ea doî giorni
o velluo o l’é sciòcco à l’attasto
a-o venardì a-a seia mæ maio o s’addòrme delongo in sciô sofà
o vento o scròlla i çipresci do çemetëio
o vento o s’ammerma
o vento o sbattaggia e giöxie, con fâ do gran sciato
o vento o l’à comensou à sciusciâ fòrte sto depoidisnâ
o vento o l’à fæto scentâ a negia
o vento o l’à portou unna fiña æña indoâ
o vento o l’à cacciou zu tutte e carreghe
o vento in poppa
o vento o l’arrappava a çimma do mâ
o vento o sciata e feugge secche inti giardin
o vento o sciuscia mai tanto che s’é formou un remoin into cortî
o vento o sciuscia into gorfo de Valençia
o vento o sciuscia tramezo a-e canne do canniou
o vento o storseiva e ramme de l’erbo
o besagnin o l’aiva di belli succhin
o verso de unna bestia
o viægio de nòsse
o cantonê o l’à dæto i arregòrdi a-o conduttô
o vin o l’aveiva un bello cô paggiæn e un aröma de fruta
o vin o l’ea mai tanto æguou ch’o paiva do sugo d’uga
o vin neigro o dev’ëse servio à temperatua ambiente
o vin o s’é fæto axou
o ciantâ o produxe tutti i anni de miggiæa d’erboi
o xeuo da Zena à Londra o l’é stæto desdito
o xeuo di öxelli
o xeuo de l’öxello
a cea da moæ a l’ea sciätâ da-a preoccupaçion pe-o figgio mouto
o volumme di commerçi o l’à passou i 100 mioin d’euro
o volumme de l’aradio
appossa e verdue inta pastetta e frizzile
deuviâ tutte e energie che se gh’à inte un progetto
appillo i libbri un in sce l’atro in sciâ sganzia
tutt’assemme o sciato di seuccai o s’é affermou
tutt’assemme a seu cea s’é fæta futa da-a poia
tutt’assemme a s’é giâ e a gh’à tiou doî corpi de pistòlla
in Bretagna mangian o butiro co-a sâ
in Canadà emmo mangiou o sarmon affummou co-o sciöpo d’euggiao
inte çerte coltue o desmuo o prevedde che no se seunne da muxica pe 40 giorni
d’ötunno cazze e feugge
d’ötunno o paise o se veua e i figgeu tornan à scheua
d’ötunno e feugge creuvan da-i erboi
in cantiña ò unna barî de pescio saou
in cantiña gh’o vin de tutte e qualitæ
in casa a gh’à unna scâ de marmao
in cà ò o rescädamento à gazzo
inta despensa arresta ciù solo che unna bottiggia de vin
inte doî anni an scamottou dexe mioin
inte doî meixi aiva avansou un muggetto de dinæ da conto
inta butega da giornali aivan finio i biggetti de l’autobo
de stæ me gusta coxinâ e verdue in sciâ grixella
in famiggia son l’unico à no beive l’ægua gazzâ
in ponto coxiña, o Marco o no l’é segondo à nisciun
à conti fæti, a l’é unna brava persoña e de lê me fio à streit’euggi
into fondo do bar gh’ea un vegio jukebox
into giardin emmo unna giusterna pe l’arrecuggeita de l’ægua ciuvaña
in gio gh’é pin de legere
d’in gio gh’é pin de figgioammi
in mancansa de megio
inte tante coltue, o numero trei o representa a perfeçion
à tutte e mainee, doman mattin te ciammo pe fâte savei i nòstri cen
into gio de dötrei menuti o slavasson o l’à allagou a stradda
de primmaveia beseugna alliammâ o giardin pe garantî un bon crescio de ciante
in ponto dinæ comme sei missi?
inte quella butega se vende à menuo
inte quella butega vendan de scarpe de boña qualitæ à bon patto
inte quello periodo a popolaçion a l’ea redoggiâ
inte quello pòsto no gh’accapita mai ninte
inte quello sacco ghe tëgnan a paggia pe fâ e carreghe
inte quella stançia ghe staià dexe persoñe, chinze a-o ciù
inte sta foresta gh’é tante speçie de sæxiña
de sta stagion o sô o s’erze assæ fito
inte sta stançia no gh’é spaçio abasta pe stiägnâ e brasse
inte sta stöia no gh’é de sugo
inte sti caxi, l’é megio no fâ ninte
inte sti giorni l’é vegnuo tant’ægua
inte sto louëio se ghe travaggia o marmao
in sto paise no gh’accapita mai ninte
inte sta sganzia tegnimmo i vin de tære de Zena
inte sto stabilimento s’affiña o petròlio sgreuzzo
inte sto stabilimento vëgne construto e vittue promòsse da l’açienda
inte sto té verde no gh’é guæi cafeiña
inta montâ do Prion gh’ea unna vòtta un casin da-o mæximo nomme
in televixon gh’é e previxoin do tempo
inte l’insemme l’é dexe chilli
in scagno e cöse van pezo tutte e settemañe, penso che fito cangiò de travaggio
inte un momento
inte unna soçietæ democratica l’é fondamentale ammette i pai di atri
in stradda Matteotti l’à averto un neuvo fravego
incarregâ unna traduçion
o pòrta o desmuo da ch’o l’à perso a moggê
a portava unna fada giana
defæti, cöse t’aiva dito? comensa à ceuve!
pe finî, lasciæme dî che…
collâ unna meixiña amaa
a-o comenso ò pensou ch’o voeiva ingannâme, ma dapeu me son dæto conto ch’o l’ea scinçeo
insegnâ ingleise inta scheua
aloa, ti vëgni?
into mentre o treno o s’ea misso à anâ
into mentre, i massachen tenzeivan a miagia
veuggio scrivighe unna lettia pe ciammâghe scuse
toccâ o pan into tocco, inta bagna
in paise l’an reçevua co-e brasse averte
o mantëgne unna boña relaçion con l’oppoxiçion
incangio de fâ fronte a-a scituaçion, gh’an dæto de veie
incangio de locciâ a testa e basta, perché no ti propoñi quarcösa de construttivo?
mandâ un messaggio pe telefonin
mi beivo l’ægua do bronzin
mi çerco de finî pe tempo, maniman vëgno a pròscima vòtta
mi gh’ò provou à tutti i mòddi à parlâve, ma no me dæ a mente
mi e o mæ galante se piggemmo e vacansa insemme
mi e mæ fræ semmo d’accòrdio in sce tutto
mi e teu moæ te correzzemmo perché te voemmo ben
mi gh’ò dito che no ô saiva
mi gh’ò misso 10 euro
mi ghe daieiva a mente, a l’é unna persoña ch’a tia à dî a veitæ
mi l’ò sempre dito che quello zoeno o l’ea un pö sciaccælo
mi â invio delongo, ma e ciù vòtte a no ven
mi o pægua ô pòrto, a-a mäpezo l’addeuvio comme bacco da camminâ
mi me ne batto de quello che ti dixi
mi ghe mettiæ ancon un pö de sâ
mi no bevieiva da-o roggio d’ægua do barchî, quell’ægua a l’é storbia
mi no m’incallo manco à sciâ!
mi no gh’intro con sta stöia
mi no diggo mai nesciaie
mi no ô compòrto ciù quello mäducou!
mi no parlo ingleise
mi no diggo mâ de nisciun
mi no son unna persoña discreta
mi parlo siçilian
mi pòrto unna bottiggia de vin, maniman no â bevemmo
mi son arbitro de mi mæximo!
mi son dottô in lezze, mæ coxa a l’é dottoa in filosofia
mi son nasciuo a-o primmo de zenâ, mæ seu a l’é nasciua a-i 15 de frevâ
mi son unna persoña chesesegge
mi spero pròpio de na
mi unn’atra cassa de menestra m’â mangieiva
à dî a veitæ mi no veuggio fâlo
mi, pe contra, son stracco
irrigâ o terren
a Gexa a l’accaxoña sta smersa de açioin
a Ciña a l’é vegnua unna gran potensa econòmica
a Corte constituçionale a sbiffa o referendum
a Foxaña co-o meisao
a Liguria de Ponente
a Procua de Zena a l’à averto unn’investigaçion
a Repubrica de Zena
a Repubrica italiaña
a Sëniscima Repubrica de Zena
a Tæra a non l’é ciatta
a Tæra a l’é o terso planeta do Scistema Solare
a bacchetta magica
a figgetta
a figgeua ascidiâ a se bäçigava in sciô rammo do castagno
a figgeua a l’à fæto un castello d’æña co-a pæta e o bollacchin
a figgeua a l’à fæto passâ o brasso tramezo a-e bare da ringhea
a figgeua a tiava a moæ pe-a fada
o banco o dovieiva mandâme unna lettia de chì à no guæi
a banda a fa un conçerto into mæ quartê
a bandea de Zena a l’é unna croxe rossa in campo gianco
a bandea a sbandëta con orgheuggio in çimma do muniçipio
a bandea sbandëtava da-o pennon de poppa
a barca à veia a l’à toccou a riva
o gosso o deriva verso o ponente
a barca a se bäçiga in sce l’ægua
a baxilica de Camoggi
a baccâ o gh’à rotto o brasso
a baccâ a gh’à rotto un brasso
a bandea de Zena a l’é unna croxe rossa
a bibliotecäia a l’à studiou un ordine ben detaliou pe-i libbri
a biçicletta ruzzenente a l’é arrembâ a-a miaga do garaxe
a bansa a marca 72 kg
a böa a l’é à 100 metri da-a riva
a bocca do vaso
a bòccia a s’arrigoa in sciô prou
a bòccia a l’é finia into letto do riâ
a bomboa nucleare
a borsa de camon a no l’é adattâ pe anâ in sciâ mæña
a spòrta a se m’é squarsâ e a speisa a m’é cheita da tutte e parte in sciô marciapê
o canto do carbon
a cascetta de lettie a l’é veua
a borrasca a l’à strosciou o barco
a cheita de un rammo a gh’à rotto un pôso
a cheita a gh’à caxonou unna frattua do cranio
a calamitta a tiava o færo
a camea a n’à portou unna bottiggia de vin ch’o l’aiva piggiou l’axou
a gangreña a gh’aiva za piggiou o basso da gamba
a candeia açeisa a spande un piaxeive profummo de vanilia
a canna da succao a ven spremmua pe ottegnîne o succao
a canna do scceuppo a l’é arrigâ
a canna elegante co-o manego d’argento a l’é into portapægua
beseugna nettezzâ a canna do fummaieu a-o manco unna vòtta à l’anno
a canson gh’â canto mi
a canson a l’é stæta un veicolo de protesta inti anni do regime
a caraffa a l’é piña de vin neigro
a ciappelletta de limon a l’ea ben ben agra
a carregatua a scivertava do tutto a seu figua vertadea
a caitæ a l’é un valô importante pe un crestian
a carne a l’é ancon crua into mezo, mettila torna inta poela
a carriera de conso
o papê o piggia feugo de lengê
a casa ch’a l’é deruâ a l’ea ben ben antiga
a casa do Beppe a l’é giusto primma do bar
a casa a l’à un bello giardin in sciô scianco drito
a cà a s’attreuva in sciô mâ
a casa in sciâ scuggea a l’é espòsta a-a tramontaña
a casa in sce l’erbo a locciava into vento
a cà a l’é inte un grammo quartê ma a l’é ben ben grande
a casciafòrte a l’é segua
o dòmmo de Milan o l’é avvoxou pe-a seu architettua gòtica
o dòmmo o l’accuggià un conçerto de muxica sacra
a quæla ch’a pende tra i condòmini a l’à da fâ co-e speise de manutençion de l’ascensô
a çeña a preveddeiva çinque portæ, da l’antipasto a-o doçe
a çeimònia a l’é duâ sëi oe
a ciave da situaçion
a cicolata ti â veu con ò sensa scciumma de læte?
a giusterna a l’é lì lì pe versâse
i çittæn an espresso o seu pai
a çittæ a l’ea protetta da unn’ertiscima miagia
a çittæ a s’é sollevâ contra l’occupaçion nemiga
o dëdê o l’é tegnuo da tanti pe un portafortuña
a coa de unna bestia
a cömba a l’é un scimbolo de paxe
a colònna a l’arreze o poggiölo
a comedia a l’à fæto demoâ tutti
a commissa a l’é stæta mai tanto desgaibâ che inte quella butega no gh’aniò maiciù
a commiscion a l’à votou in sciô neuvo regolamento
a compagnia aerea a l’à desdito tutti i xeui pe marso
a conçescion a l’é stæta assegnâ con unna cæga pubrica
a concluxon de quello negòçio a l’à tiâ sciù da unna scituaçion econòmica gramma
a conferenza a saià into sallon do Gran Conseggio
a conoscensa di antighi egiçi
ti â sæ a geografia de l’Asia?
ti â conosci st’erba chì?
a covertiña do libbro a pòrta a föto de l’autô in sciâ covertiña
a covertiña a l’é de un bleu ch’o tia in sciô neigro
a còrda a l’é in tenscion
a scòrsa a se destacca da l’erbo secco
a construçion da stradda a l’avansa
a coteletta a-a milaneise a l’é ciù boña con l’agro de limon
a creaçion de neuvi travaggi
a creaçion de un instituto
a cresta do gallo a l’é mangiæsa?
a critica letteräia a l’é sensa pietæ
a critica a ô tëgne pe un di megio attoî contemporanei
a croxe a serve pe stabilizzâ l’ancoa in sciô fondo do mâ
a coxiña ligure, mescicaña, franseise
a coxiña mescicaña
a coxiña savoneise
a cheuga a l’infia e säçisse into spiddo
a dæta da descoverta de l’America
a dæta d’inandio do neuvo instituto
a dæta de nascion
a descriçion de unna persoña, de un romanso
a deciaraçion do prescidente a l’à asciammou e gente
a deciaraçion de guæra a l’à sciätou tutti i sordatti
a diffuxon do virus a l’é stæta contegnua apreuvo a-e mesue de prevençion stæte adottæ
a diga do Brigneio a l’é into parco naturale de l’Antoa
a diga a proteze o pòrto da-i mouxi quande gh’é e borrasche
a diga a l’arriësce à tegnî l’ægua inti derlui ascì
a direttoa a m’à domandou unna relaçion scrita in sciô stato de finanse da dita pe doman
a discipriña militare a l’impoñe de regole streite
a discuscion a l’é finia de ficco in sciô stato de l’economia
a dòccia do bagno de d’ato a coa
a domanda a no l’é completa se no ti ghe metti o ponto d’interrogaçion
a dònna co-o cappello neigro
a dònna a lòccia a man pe saluâ l’amiga ch’a parte
a mega a l’à confermou che a caviggia a no l’é rotta ma solo deslogâ
a mega a m’à prescrito unna meixiña pe-a tossa
a mega a l’é franca doman à dex’oe?
â femmo unna torta co-a confittua de çetroin?
a messoia a serve pe segâ o gran
a famiggia Döia
a famiggia a l’ea arrecuggeita d’in gio a-o camin pe sentî a stöia do messiavo
a fæña a l’é inta tersa cantia
a speçiaia a l’é into carroggio di Scriven, verso a croxea co-o carroggio de Erbe
a fattoria a l’é ciù in là da foresta d’abeti
a fattoria a s’attreuva in sce unna colliña
a fattua a l’ea drento de l’anvelòppe
a scciappeuia into legno da pòrta a lasciava intrâ un fî de luxe
a stradda ferrâ pe tempi a passava de chì
a festa a l’ea particolâ, solo in sce convio
a festa a l’é anæta avanti fin à doe oe
a festa a l’é a-i 18 d’arvî
a sciamma da candeia
o scianco da machina neuva o l’é tutto arrigou
a galante do Marco a l’é unna figgia ben ben doçe
a galante a l’à acciantou
a figgia a l’abbrassa sò moæ
a figgia di vexin de d’ato a l’é apreuvo à imprende à sunnâ o tambuo
o barcon da coxiña o l’ammia in sciô mâ
o barcon da seu stançia o l’ammia in sciâ stradda prinçipâ
o barcon o l’ammia in sciô mâ
e gente in sciâ ciassa an saluou a senatoa
e gente s’en arrösæ pe lasciâli passâ
o barchî into parco o beutta ægua fresca
a forçiña a-a manciña, o cuggiâ a-a drita
a fortuña a l’aggiutta chi s’incalla
a fòrsa de gravitæ da Tæra a tia i còrpi
a fòrsa de gravitæ a tia i oggetti da l’erto verso o basso
a fotògrafa a l’à arrangiou l’obiettivo fin à quande l’imagine a l’é vegnua à feugo
a fraña a l’à isoou o paise, pe desgraçia
a scciappeuia inta giassa do lago a s’inlarghiva peigosamente sott’a-o peiso di pescoei
a gaggia de Faraday a l’é un dispoxitivo ch’o bòcca e onde elettromagnetiche
a gamba da töa a lòccia
a scianca tra fantin e sposæ
a gatta a l’à appartoio unna niâ de çinque gattin rosci e neigri
e gente in sciâ mæña an visto l’aa do squæo ch’a taggiava l’ægua
e gente perseguitæ
e gente ciccioan pe-e stradde
o giachê da inverno o l’avvarda da-o freido
o giachê o l’é foddrou de velluo
a giardinea a l’à tiou sciù unna proteçion pe-i merelli
a giustiçia a no s’inganna
a gragneua a l’à caxonou di danni stramesuæ à l’agricoltua
a graçia diviña
a barma a l’ea piña de rattipennughi
a guardia a-o confin a l’é stæta intenscificâ dòppo i fæti da settemaña passâ
a guardia de riva a soccore i mainæ mâ prattichi
a guaixon improvvista do mouto a l’é stæta consciderâ un veo miacoo da-a communitæ scientifica
a guæra a l’à destruto tutto
a guidda turistica a conduxe o gruppo tramezo a-e antighe roviñe
a lampa a l’é appeisa de d’ato a-a töa
a lansa a l’é un exempio clascico d’arma da ponta
a ciappa d’abbæn a s’ea scciappâ durante o traspòrto
a laurea a m’é costâ tanto giamin
a lezze a definisce i dovei do çittadin
a lezze italiaña a prevedde unna bolletta pe quelli che giastemma inti pòsti pubrichi ò in presensa d’atri
a lezze a l’é passâ co-i voti di moderæ
a lezze a l’é stæta votâ da-a Camia
e legne en mai tanto umee che n’ò posciuo açende a stiva
a lettia d’amô a l’ea drento de unn’anvelòppe profummâ
a lettia «æ» a l’é unna vocale
a lettiatua de provinsa
a lettiatua scientifica
a linia normale
a lengua ligure, franseise, spagnòlla
a lengua lombarda
a lengua veneta
a rattella tra i doî vexin de päsô a l’é vegnua mai tanto ascädâ che l’é intervegnuo a poliçia
a rattella tra i quattro fræ a l’à da fâ co-a divixon de l’ereditæ
a seu propòsta de travaggio a m’allecca, ma no veuggio fâ stramuo à Berlin
a relaçion che gh’an a va avanti, ben che gh’é di problemi
a luxe do sô a passa tramezo a-o tesciuo de tende
a luxe do sô a m’abbarluga
a luxe a viægia a trexentomia chillòmetri a-o segondo
a luxe a viægia con unna velocitæ de trexentomia chillòmetri a-o segondo
a machina da cuxî a s’é appontâ
a machina da cafè a m’à arröbou 2€
a machina a l’à corpio un magheu e a s’é imbösa
a machina a l’à giou in sciâ manciña
a machina a l’à misso sotta çinque pedoin
a machina a l’é deruâ zu da-a scuggea
a machina a s’é fermâ à quarche metro da-a ziña do deruo
a machina a l’é finia feua de stradda, inta bratta
a moæ supeioa
a moæ a vëgne portâ à l’uspiâ
a meistra de scheua
a meistra a fa deuviâ e tesoie co-a ponta arriondâ a-i figgeu
a meistra a l’à dæto i arregòrdi à l’allevo perché o s’ea addormio in classe
a meistra a l’à çernuo un nomme abrettio d’into registro
a meistra a l’à marcou e correçioin in rosso
a meistra a prepara i figgeu pe l’examme
a meistra a l’é boña à interessâ i studenti a-a geografia
a ciù parte de gente a l’ea d’accòrdio
a maggioransa a l’à mandou à muggio a propòsta descòmmoda de l’oppoxiçion
o mariölo verde de coton o l’é miga o teu?
a moutia a gh’aiva affoso i euggi
a moutia a l’à lasciâ sensa fòrse
a moutia a l’à derenâ, ma a l’é delongo de giromia
a malediçion do fantaxima
a farta de coraggio
a man drita, a man manciña
a carta topografica a mostra tutti i sentê de montagna do parco
a marcheisa a sciorbiva un gòtto de licô in sciâ pôtroña
e ægue impan à çinqu’oe
a matematica a l’é unna discipriña ch’a domanda tanta prattica e divoçion
a matematica a l’é unna matëia compricâ
a mattin apreuvo
a medaggia a-o valô
a mëxiña a l’à fæto effetto tardi
a meixiña moderna a deve tanto a-e descoverte do Pasteur
a meixiña a l’é amaa, ma de spesso a l’é neçessäia
a meditaçion cotidiaña a l’òffre tanti avvantaggi
a carnassa a l’ea mòlla à l’attasto
a membraña çellolare a proteze a çellola
a membraña a l’é progettâ pe trategnî e particole ciù gròsse
o modiggion o l’é deruou comme gh’ò appösou i libbri
o modiggion o l’é pin de libbri coverti da-a pua
a messa de Dënâ a saià into dòmmo
a mæ stançia a l’ammia in sciô mâ
a mæ camixa bleu
a camixa ch’a m’é ciù caa a l’é reusa
a mæ cappa a m’à dæto torna o turno de neutte, bellan!
a mæ còpia do libbro
a mæ famiggia a l’appixoña un scito à Romma
o mæ barcon o l’é giusto dòppo o sò
a mæ infançia a l’é stæta do tutto ordinäia
a mæ maggia de laña a s’é camoâ
a mæ nessetta a l’à reçevuo a primma commenion
a mæ parte l’ò fæta
a mæ galante a l’à un spito guerrezzê
a mæ galante a m’à portou un bello massetto de livi de vallæ
a mæ galante a l’é de Ciavai
a mæ galante a l’é mai tanto giosa!
a trasmiscion ch’a m’é ciù caa a comensià torna in settembre
a mimosa a spantegava un profummo delicou
a menassa do liçensiamento a l’à fæto sciätâ ben ben
a menestra a l’é gramma, ò esagerou co-a sâ
a ministra a l’aiva promisso de fâ abrogâ a lezze
a ministra a me n’à parlou inte un mòddo ben ben poxitivo
a miscion in India
a miscion spaçiale a va avanti normalmente
a mòdda feminiña de st’anno a piggia inspiraçion da-o mondo de scioî
a mòlla a l’é schittâ
a montatua do scceuppo
l’exibiçion a l’à fæto arrivâ un muggio de gente
a muxica clascica a l’à avuo unna fòrte influensa in sciô seu stilo de compoxiçion
a nascion di binelli a l’à portou unna gran feliçitæ à tutta a famiggia
a nascion de un figgeu a l’é un fæto feliçe pe tutta a famiggia
a natua a l’é stæta delongo pe mi unna vivagna d’inspiraçion
a nave a s’é ancoâ in radda
a negia a l’ea coscì spessa che no ghe veddevimo ninte, manco co-i fanæ da machina
a negia scciassa a croviva o sô
a negia a s’arræiva da maniman che o sô o spægava
a negia a chinava in sciâ cianua
a neive a l’aiva fæto unna crosta dua de d’ato
a neive sciòcca a scrosciva sott’a-i seu pasci
a neive in sciâ çimma do monte a l’é apreuvo à deslenguâse
a niâ de aniin a l’anava apreuvo a-a moæ in sciô lago
a neuveña scinfonia
a madonnâ a ciammava i nevi da-o barcon con unna voxe gaggiarda
a nònna a n’à inandiou un fangòtto co-a menda
a madonnâ a l’à fæto i taggiæn verdi
a madonnâ a l’à fæto a vianda
a madonnâ a versa o bròddo cado inta suppea de porçellaña
a madonnâ a scampa ancon
a madonnâ a t’à piggiou unna slerfa de fugassa pe fâ menda
a nòstra squaddra de ballon a l’é sensa pægi st’anno, emmo guägno tutte e partie
a notiçia da seu improvista moutia a sciata tutti i seu amixi e pænti
a notiçia de un aumento de tasce o l’à caxonou do sciato tra i butegæ
a neuva a m’à passou o cheu
a notiçia a s’é spantegâ pe tutto o vexinægo
a neutte a confonde i confin de case
a nueuia ucraiña a l’é arrivâ tersa a-a regatta
a neuva lezze a discipriña a deuvia di spaçi pubrichi
a neuva stradda ferrâ a l’à valorizzou tutta l’äia
o neuvo cine do regista daneise
o neuvo aradio o l’à un son ben ben ciæo
a poela a l’é incrostâ de mangiâ frito
a patroña de casa a l’é vegnua à domandâ i dinæ da pixon
a pagina coltuâ do giornale
o pan o l’aiva unna scòrsa croccante e unna moula sciòcca
l’ancoña Lomelliña a l’é stæta realizzâ à euio in sce töa
o ballon o l’é cheito into giardin da vexiña
a ballòttoa a gh’à attraversou o ventre
a pandemia a l’à provocou di anni de sciato soçiale
a panera a l’é un tipico semifreido zeneise
a miaga a l’é decorâ con un fresco do Setteçento
a poula de unna legera a no vâ ninte
a parte de drento do giachê a l’é foddrâ de sæa rossa
a parte de mezo do pê
a partia a l’é stæta desdita apreuvo à l’ægua
a pasta a s’é allevâ
a pelle a m’à fæto sfeugo
a raxa do læte
a pendensa do sentê a montava delongo
a pendensa do conduto a permette o scoâ de l’ægua verso a çittæ
a perfeçion de quelli freschi a m’à fæto restâ sensa poule
a persoña
a perverscion do poei a peu portâ à di gravi abuxi e ingiustiçie inta soçietæ
a pesca à l’amâ a l’é unna bella demoa
a ciaga a s’é serrâ
a cianta de lelloa a l’astrenze a colònna
a cianta a l’à buttou i beutti
a vascellæa a l’é piña de tondi e gòtti che sciugan
l’ægua a cazze in sciâ çittæ
l’ægua a l’à fæto vegnî o terren tròppo appätanou pe zugâ à ballon
l’ægua a refresca l’äia do cado poidisnâ de stæ
a pittoa a l’à espòsto i seu quaddri inte unna galleria d’arte da capitale
a pittoa a l’à pösou o quaddro in sciô cavalletto
a pittoa a l’à unna pennellâ preçisa
a pittua à euio
a pissa napolitaña
a poeta a leze unna seu poexia in sciô parco
a polenta a l’é unna pittansa pövea
a politica a l’à diviso a seu famiggia
a poliçia a l’à arrestou un fäsou ch’o fabricava biggetti fäsci
a poliçia a l’à acciappou l’assascin perché o s’ea macciou o còllo da camixa de sangue
a poliçia a l’à inandiou unn’investigaçion
a poliçia a l’à fæto di atri contròlli
a poliçia a l’à desbarassou e stræ
a poliçia a l’à desmantellou unna cabrida de laddri ch’a travaggiava into quartê
a poliçia a l’à attrovou çinque arme da taggio inta valixea da machina
a poliçia a no porrià mai demostrâlo
a povie a l’à piggiou lampo inte un segondo
a popolaçion de l’India a l’é ciù grande de quella da Fransa
a popolaçion a l’à misso i invasoî à sasciæ
a popolaçion a l’é arrivâ à squæxi doamia persoñe
a poppa da nave a l’ea incrostâ de denti de can
a pòrta do palaçio a l’é stæta tenta de un bello rosso vivo
a pòrta de cà a l’é serrâ à ciave
a pòrta a l’é serrâ con unna bara de færo
a portâ mascima de st’ascensô a l’é de dozze persoñe
a postaçion de vixia a l’é lasciù
a potensa a l’é limitâ à 50cc pe lezze
a pövea dònna a s’é fæta patia e secca
a preghea a l’é o sentê tra o Segnô e i òmmi
a preisa da Bastiggia, l’assato a-a Bastiggia
a presentaçion a comensià da chì à un pö
se vedde che a presensa do passou galante a â sciäta
a prescidente a l’à açettou de prolongâ o termine da descheita
a prexonea a l’aiva ideou un cian perfetto pe scappâ d’inte onge do carçê
a primma ediçion de un libbro
a primma soluçion a l’é a ciù boña
a primma scena do spettacolo
a primmaveia a comensa inta dozzeña settemaña de l’anno
a proçedua a l’é façile
a produçion de gran, de arme
a produçion de st’anno chì a l’à passou quella de l’anno passou de ciù do 20%
a produçion lettiäia
a professoa a gh’à raxonou pe de oe
a professoa o n’à spiegou e caxoin e e conseguense de l’insurreçion
a professoa de matematica a tia à l’ia
a professoa a l’à marcou e parte da correze
a professoa a l’à maiou o Zane
a proieçion de fotografie stòriche a saià accompagnâ da da muxica da-o vivo
a propòsta a l’ea boña, ma o cappo o l’à arruffou a naixa sensa dî a raxon
a proprietäia a m’à accordou un rebasso stramesuou
unn’atra vòtta che ti ô fæ te mòllo unna mascâ!
unn’atra vòtta che ti væ torna à Pariggi ti m’accatti un foulard de Hermès?
a proa a l’é stæta dannezzâ da-i scheuggi
a pscichiatra a gh’à prescrito unna neuva terapia
a pscichiatria a l’é unna discipriña ch’a s’òccupa da diagnoxi e do trattamento di desturbi mentali
a ponta do naso a ghe sciortiva feua rossa da-o freido
o refrescumme de xatte mâ arruxentæ
l’aradio o l’à reportou unna deciaraçion de l’allenatoa da squaddra de ballon
a raffega de vento a m’à fæto scappâ o pægua d’inte moen
a figgia ch’o m’à presentou teu fræ a l’é spagnòlla
a veitæ a l’é che no ô sò
a regiña de scioî
a regiña a goerna in maniea assoluta
a regista a l’à adattou o testo pe-o cine
a religion crestiaña catòlica
o guägno o l’é do 5% à l’anno
a reisa a l’é stæta annonçiâ à l’aradio da-o cappo do governo
a responsabilitæ a cazze in sce de ti
a ræ a stâ d’in gio a-o campo
o sollevo do 1746 o l’é arrestou avvoxou
l’é pezo a recheita che a moutia
a reçetta do pesto
o repiggio de leçioin
a respòsta a l’é drento de ti
a tëgno pe unna profescionista seria e competente
a riunion a l’é à unz’oe
a revoluçion franseise
a rottua do maiezzo
a rottua do spegio a m’à portou di anni de desdiccia
a reua do caro a gia
ti â conosci a reçetta de penne co-o sarmon e a vodka?
o mæn o penetra inta vernixe e o fa piggiâ a ruzze à tutto
a sanitæ de l’anima
â savei longa viatri
a cuxeuia a l’à attaccou i pommelli a-a camixa
a cuxeuia a l’à recammou di belli detaggi in sciâ camixa
a cuxeuia a l’à unna scatoa piña de pontaieu
l’arrampinâ a l’à derenou i arpinisti
a campagnata a l’é stæta tramandâ a-a settemaña ch’a ven
a scarpa drita a me scazze à chiffo, ma a manciña a me va tròppo streita
a scerpa neuva a me spellinsega in sciô còllo
a sciensa a l’à fæto di gren progresci
a sciensa a no l’é o mæ rammo
a sciensiâ a l’à demostrou a seu teoria
a sciensiâ a piggia parte into progetto
a descoverta de l’America, de l’elettriçitæ
a descoverta de l’elettriçitæ
a descoverta scientifica a l’é apreuvo à fâ do bollezzumme inte l’ambiente scientifico
a guardia do prescidente
a scheua a l’à di studenti mossulmoen, crestien e ebrëi
a scheua a l’é particolâ, ma a va apreuvo a-i programmi do ministëio
a sciugata do fen
a carrega a no l’à tegnuo e son cheito in tæra
a carrega a l’é deruâ tutt’assemme.
a særa a gh’à arriondou un dio
a segretäia a gh’à fissou un appontamento pe mäcordì
a sentensa do giudiçe a l’é stæta mesuâ
ti â senti ti ascì sta muxica?
o façionê o no n’à visti
o façionê o scandaggiava o zinâ
a seia do mæximo giorno
a seia de San Gioan emmo fæto un fou in sciâ ciazza
a-a seia no ò mai o tempo de coxinâ
a sæa o l’é un materiale legio e ch’o respia
a settemaña apreuvo à Dënâ
a settemaña ch’a ven comensa i rebasci in scî vestî da inverno
a sciâ Deciañe a l’é inta salla ch’a l’aspëta
a sciâ Parödi a l’à promisso unn’attroveuia de çinquant’euro à chi ghe portià inderê o portafeuggio
a sciâ Reusa, a sciâ contessa
a scignora ançiaña a l’infiava e nisseue into spago
a scituaçion d’ancheu a l’é interessante
a situaçion a l’impoñe di sagrifiçi
a scituaçion a l’é critica
a scituaçion a l’é pesante
a scituaçion a l’é resòlta areo
a leza a scuggia in sciâ neive zeâ
ti â cianti de dî mâ de tutti?
a soçietæ de l’avvegnî
a soçietæ a l’à unna mainea de fâ ipòcrita in sce l’ambiente
a lengua a l’à un savô delicou, unna carte tenea e pöche resche
a lengua mi â mangio solo che con un pittin de limon
a solitæ a fa mâ
a soluçion a l’ea inta pagina apreuvo
â sospettan de ammassamento
o spion o l’à sghindou a sorveggiansa nemiga
o spion o no l’à dito ninte manco quande ô tortuavan
o spion o l’à versou un flacon de teuscego into vin
a ciazza e o mâ do Finâ
a ciazza a l’é piña de gente
a sposâ a l’aveiva d’in gio unna baronda d’amighe
a sposâ a l’à camminou zu pe-a navata accompagnâ da-o poæ
a sposâ a l’à passou a seiaña à ballâ co-i seu pænti e con quelli do sposou
a squaddra de ballon braxiliaña
a squaddra de çinque cheughi a l’à travaggiou pe tutta a neutte pe inandiâ o disnâ do sposaliçio
a squaddra feminiña a l’é arrivâ otteña a-o campionato
a squaddra a l’à razzonto o livello di avversäi
a domenega ch’a vëgne a squaddra a zughià contra a Juventus
a saxon a-o tiatro a l’é finia
a saxon de fighe
a stançia da figgia ciù grande
a stançia a l’ea scua
a stançia a l’é piña de pua
a statua de porçellaña a l’é anæta inte tanti tòcchi
a mæxima differensa chi core tra un moscin e un elefante
a stöia da Liguria quella de l’Euröpa
a stria a l’à azzonto i euggi de ræna into pugnatton e a l’à remesciou
a stria a sponcia Gretel into forno
a struttua da çellola, de un partio politico
a struttua da nave
a studiosa a l’aveiva un libbro inte moen
a studiosa a l’à consultou un antigo trattou de meixiña do secolo XVI
a seu attivitæ de reçerca scientifica
a seu burla a-o morteuio a gh’accresceiva comme o formaggio inti merelli
a seu deciaraçion a no l’é coerente con quello ch’o l’à dito vëi
a seu famiggia a l’à unna cà in sciâ mæña e uña in montagna
a seu feliçitæ a l’ea contaggiosa
a seu firma
a sò idea a l’ea sta chì… cöse ne pensæ?
a seu imagine a se spegia inte l’ægua
a sò miseicòrdia infinia
a seu mòrte a l’é stæta unna perdia pe tutto Zena
a motivaçion ch’a n’à dæto a ne paiva unna scusa
a sò oa a l’é vexiña
a seu pelle a l’ea piña de callai
a seu respiaçion a l’ea inregolare
a sò ricchessa a vëgne da di crimini de guæra
o seu rammo o l’é i freschi
a seu trattoria a l’é conosciua inte tutto Zena
a sò unica ricchessa
a seu voxe a rembombava schillente
a seu voxe sciätâ a tradiva o seu stæto d’anscietæ
l’area do rettangolo a se carcola con moltiplicâ a base pe l’ertixe
a ciappa da töa de marmao a l’é avvenâ
o de d’ato da Tæra o l’é pe-a ciù parte coverto d’ægua
o stanco o l’é pöco dòppo o maxellâ
a mamma a l’à provou à costrenze i figgeu à mangiâ i bròccoli
a tecnologia a ne permette de parlâ in sciô momento con de persoñe inte un atro continente
a televixon a no cammiña ciù
a temperatua de l’äia, de l’ægua
a temperatua media a l’é montâ torna
a temperatua a monta tutti i anni pe caxon di cangi do climma
a temperatua a l’é chinâ de 5°C
a borrasca a l’ea mai tanto violenta ch’a l’à descciantou i erboi
a tendia a l’é ïsâ
a tenda a l’é tegnua sciù da unna trappa
a terapia sperimentale a m’à dæto torna a memöia
a testa da colònna a l’à un capitello de stilo corinçio
a toâ a gh’à dæto assosto da l’ægua
o zeugo de l’ambo o m’ascidia, m’é ciù cao zugâ a-e bòcce
a tore sæxiña a l’é arrembâ in scî scheuggi
a torta a l’é bruxâ
a tossa secca
a tossa a l’é un di scintomi de l’influensa
a tovaggia a l’é sucida, beseugna lavâla
a tradiçion di antighi
a tradiçion de famiggia
a træta Zena-Turin
a træta di scciavi
a dragoña a l’à caxonou tanti danni e desaxi
a dragoña a l’à imböso ben ben de machine
a dragoña a l’à desreixou l’erbo into giardin
a ziardoa a gia
a truffadoa a l’é riescia à fâse dâ tutti i dæti bancäi
a truppa nemiga a s’é arretiâ
a teu compagnia a me fa delongo piaxei
a teu osservaçion a l’é tecnicamente corretta, scì
a teu propòsta a m’allecca ben ben
a vacansa in Giapon a n’é costâ i euggi
a slaviña a l’à rebellou o fughetto de sciatoî
a valixe a no gh’intra inta valixea
a guardia a l’à avvistou a tæra ferma
a guardia a s’é addormia e a no l’à visto i nemixi
ti â veddi a casa in çimma a-o monte?
ti ô veddi o barcon do mezo? ti ô veddi o barcon çentrale?
ti â veddi quella longa righinaggia d’erboi?
â veddo de ræo
a ventoela de l’äia condiçionâ a fa tanto sciato
a ventoela a sciòrbe l’äia
a besagniña do mercou a l’òffre delongo de verdue à bon patto
a besagniña a l’é de bon incontro
a viçesegretäia a l’à espòsto in mòddo ciæo i seu proponimenti pe l’avvegnî
a cantonea a l’é stæta squæxi missa sotta da un autobo
a villa a l’arrecheugge di belliscimi quaddri
a villa a l’é scituâ in sciâ colliña e a l’ammia in sciô paise
a vista de quella belliscima dònna a l’aiva abbarlugou
a vitta in sciâ tæra e quella into çê
a vittöia inatteisa da squaddra a l’à invexendou i tifoxi
â voei ciantâ d’arröbâ?
a vorpe a s’é mangiâ tutti i bibin ch’ean into staggio do mæ vexin
ti â veu ciantâ?
ti â veu unna fetta de pandoçe?
ti ô veu un decheutto de çedronella primma d’anâ in letto?
ti â veu unn’atra forçinâ de trenette?
a çinsaa a s’é bernissâ in sciô päbrixa
a lalla a gh’à fæto un fattoriso e a gh’à abberruffou i cavelli
a lalla a î piggiava in brasso pe fâli demoâ
a lalla a m’à portou i teu salui
a zöna di travaggi a l’é ascosa da unna tendia
allamentemmo a perdia de tempo caxonâ da sto contratempo
tia o ballin, che t’æ guägno!
mettemmose à tiâ unna monæa e ammiemmo chi guägna
introdue un neuvo produto in sciô mercou
introdue unna neuva mòdda
lascia ch’o crie quant’o veu
lascime dî a mæ!
lascime un tòcco de torta pe fâ colaçion
lasciù ò visto un öxello
lavâse i cavelli
lavâse e moen co-o savon
o travaggia inte unna dita de viægi
o travaggia into louëio de un fravego
pe travaggiâ à Milan e stâ à Zena, beseugna piggiâ o treno tutti i giorni
travaggiâ co-o computer
o travaggiava in pòrto à descarregâ e nave
o travaggiava tutta a neutte inte un forno
gh’ò un travaggio da meza giornâ, coscì m’arresta do tempo pe studiâ
travaggio into settô de l’agricoltua
e Arpe Ligure en unna cadeña de monti
e ægue s’en arretiæ
e æghe mòlle ondezzavan into mâ
e amighe
e attivitæ lettiäie
e autoe do documentäio saian presente a-a proieçion
e brasse da bansa en livellæ
e calamitte tian o færo
i desastri da natua peuan caxonâ di gren danni a-e abitaçioin
e canne vegnivan sciù spesse in sce l’arze do sciumme
e canne da smeuggia davan assosto a-i öxelli
e crave mangian voentea a barba do granon
e ciave s’en arruzzenie e no arvan ciù a pòrta
e ciave en tutte doe in sciâ töa da coxiña
i çimmelli de rave
çinqu’oe depoidisnâ
e çioule fan bruxâ i euggi
e çiviltæ precolombiañe
i dëdê mangian i pigheuggi
e corpe di poæ cazzan in scî figgi
e còrne di çervi
e deciaraçioin do ministro an misso gena à tutto o governo
e deciaraçioin da ministra an reciammou e critiche di ambascioei
i doî spioin inmanegavan unn’imboscadda
e intræ son in scî scianchi do casamento
e sciamme l’an inguggeito
e feugge de sta cianta, se ti ghe fæ un decheutto, an un effetto sonnifero
e feugge da bazzaña sarvæga se peuan azzonze à l’insalatta
e feugge mormoan a-o vento
e feugge attappan e grondañe do casamento
e feugge se mescian co-o vento
e fòrse do mâ
l’armâ do mâ a l’à inandiou un contrattacco
e frontee da sciensa
e galliñe fan e euve
e giornæ corrivan sensa che me ne desse conto
e stisse de metallo affogou cazzeivan da l’anchizze
e guardie do còrpo an protezzuo a prescidente
o gh’à dæto tanto incòmmodo mæ figgio?
a gh’à attastou e stacche
ti l’æ cattou e speçie?
gh’an dæto o biggetto de badda
gh’an xattou o releuio
gh’ò domandou de ballâ con mi, ma a m’à dæto o legnetto
gh’ò accattou dozze reuse rosse
gh’ò dæto unna lettia de seu moæ
gh’ò dito ch’a se pigge un pægua, che maniman a se bagna
gh’ò fæto i comprimenti pe l’execuçion perfetta
gh’ò mormoggiou doe poule inte l’oegia
e incuscioin di sæxin an caxonou mòrte e destruçion
e isoe Canäie
e instituçioin da Repubrica
e ragge do releuio
e lezze fasciste in sciâ razza
e lettie ean stampæ mâ
e leçioin de quella professoa addòrman tutti i studenti
e lengue romanse
e longhe giornæ d’inverno m’ammagoñan
e machine son in fonçion
e moen do contadin ean piñe de callai e rudeghe
e mæ colleghe n’an raxonou tutta a mattin
e monæe neuve luxivan a-o sô
e vacche bruzzivan
e multinaçionale contròllan l’economia do mondo
e muniçioin an ascose sotta à un gròsso lençeu mimetico
e naçioin an firmou un trattou de paxe
i beseugni de l’anima e do còrpo
e nessette aggiuttan o messiavo à scerbâ a vigna
s’arræiva e nuvie
e onde abbarlocciavan o licô inte barî
e onde scassan e marche di pê in sciâ ciazza
e pagine do libbro ean fruste e l’inciòstro o l’ea sperso
e pae do ventilatô no se mesciavan squæxi
i parlæ zeneixi
i parlæ zeneixi d’ôtramâ
e poule da mæ galante m’an dæto resciöo
e poule de l’amigo me son stæte de grande consolaçion inte quello momento de desmuo
e pegoe dòrman inta seu cioenda
e giöxie verde an un bello contrasto co-o gianco de miage da cà
e ciante beuttan e seu primme feugge de primmaveia
e ciante an beseugno de l’oscigeno pe vive
e ciante tropicale s’en adattæ a-a særa
e ciantiñe de tapano crescian inta maxea
l’ægua de ste urtime doe settemañe a l’à allagou i campi e arroinou l’arrecuggeita
e poexie de l’autoa son arrecuggeite inte un libbro
e previxoin do tempo mostran che l’anià avanti à ceuve pe atre doe settemañe
e previxoin dixan che doman vegnià torna l’umiditæ da settemaña passâ
e previxioin parlan de mâ remesciou pe-i giorni che vëgnan
e profonditæ in sciâ carta da navegâ en marcæ in brasse
e preuve arrecuggeite da-a poliçia implicavan o politico into scandalo de corruçion
e brigne ch’aveiva inta borsa s’en nissæ
e reçenscioin poxitive do restorante n’an fæto vegnî coæ de provâlo
e reuse an comensou à scioî tutte assemme
e reue da machina s’ean bloccæ into pätan
ti ê saveivi ste cöse?
e provixoin de mangiâ ean apreuvo à finî
a ghe paiva ch’ammiessan tutti da quella parte
e settemañe
se gh’é formou unna craccia in sciô zenoggio
se gh’é rotto un tacco
e scignoe â stavan à sentî
e sostanse corroxive ê tegnimmo inte sti contegnitoî chì
e statue de marmao
e stelle n’an guiddou
e stöie de pirati m’an delongo tiou
quello ch’o l’à fæto o parla da pe lê
e seu compagne de scheua
e seu cöse ean spantegæ abrettio in tæra
e seu domande indiscrete an genou tutti inta çeña
e sò masche rosse
e seu idee son de unna profonditæ feua da-o commun
i seu proponimenti no ean ciæi
e seu leçioin de ballo me dereñan delongo, no arriëscio manco à mesciâme
e sò poule van pöco
e seu træ seu
e moneghe fan voto de fantinægo
e tasce van in aumento a-o prexo
e tecniche d’imballatua se son evolue inti urtimi anni
e tecniche de l’agricoltua tradiçionale an lasciou o pòsto à di metodi ciù moderni
e tradiçioin montagniñe comprendan pittanse à base de sæxiña
e troffiette co-o pesto en unna pittansa tipica de Zena
e trute en pesci d’ægua doçe
e teu amighe no m’aivan dito comme t’ê bella!
e veie en insce
e verdue e voei appanæ?
e veddræ de tanti coî do dòmmo crean unn’atmosfera magica
e vittöie in guæra e in amô
e vòstre lettie me son arrivæ
e çinsae m’assagoggian delongo da tutte e parte quande vëgno chì in giardin a-a seia
o gh’à tegnuo dito pe doî meixi, ma lê a no gh’à manco fæto caxo
leze a-a seia o l’à l’avvantaggio d’amegioâ a qualitæ do seunno
lezzemmo torna e regole do zeugo
lê a stà à Zena
lê a cammiña delongo co-i pë descäsi, comme San Françesco
lê a m’à ammiou e mi gh’ò fæto un fattoriso da amixi
lê a pòrta delongo a borsa
lê a stà sciù avviou e a ghe dà unn’euggiâ sorpreisa
voscià sci che scià l’é un amigo!
lê a tia delongo à mastrussâ
lê a stà à Spezza
lê a l’é l’unica ch’a no l’é vosciua vegnî
voscià scià l’é matto ò scià ne veu piggiâ in gio
leva tutto o sovercio da-e valixe
tiâ sciù i euggi verso o çê
cavâ a moula de òsse
levâse d’inti pê
allevâse i vestî
levâse un peiso d’in sciâ scheña
levite de de lì
ti î conosci i mæ amixi?
ti î conosci i mæ?
ti î conosci quelli doî che domandan?
ti î veddi ancon quelli teu amixi de Votri?
î ò visti vëi, ma ò fæto mostra de no veddili
î ò visti passâ pe-a stradda
o î metteiva in confuxon
o î pesto into mortâ
ti î veddi quelli doî scignori assettæ in sciâ banchiña che lezan o giornale?
ti î veddi?
serrâ a propietæ con unna fia de cioende
astrenziemo a quantitæ di invitæ
rattellâse co-o prinçipâ
o Stato o serve a popolaçion
l’ei promisso, donca beseugna che ô fæ
o cheugo o n’à inandiou e piccagge co-o limon e o baxaicò
ti ô conosci o mæ direttô de scagno?
ti ô conosci o nevo da Françesca?
ô tegnivan pe un amigo de confiansa, ma quella seia o s’é mostrou miödin
ô femmo pe-o teu ben
ô fasso ben voentea, basta che pòsse
ti ô l’æ un tòcco de papê?
ti â mangi a carne de beu?
ti ô parli l’emilian?
ti ô piggiësci un gòtto de gianco con mi?
se burlan de lê con dîghe ch’o l’à o bellin piccin
o l’à abbrancou pe-a marsciña e o l’à menassou
ti ô sæ che quande ti dòrmi ti roggi i denti?
ti ô sæ che t’ê pròpio un scheñadrita?
ti ô sæ che t’ê unna persoña in davei indiscreta?
ti ô sæ chi ò visto ancheu?
ti ô sæ quante gh’ò dæto pe sto giachê? doe fette!
ti ô saveivi che a scòrsa de st’erbo chì a s’addeuvia pe fâ i tappi de bottiggia?
a sganzia a l’é piña de libbri
o scandalo o l’à addesciou un gran bollezzumme
o scandalo o l’à sciatou a paxe do paisetto
o scandalo in Region o l’à caxonou un gran bollezzumme ascì in sciâ stampa naçionale
o coapasta e o taggiou en into lavello
o desconosciuo o l’ea in zenoggion e o pregava co-e moen azzonte
o scurtô o l’é into seu studio
ti ô senti ti ascì sto son?
ti ô senti sto borbonâ?
ti ô senti st’ödô ch’o ne ven d’in de feua?
ô sentivan da un chillòmetro de distansa
o spadassin o l’à infiou o nemigo co-a seu spâ
o spegio o s’é destaccou da-a miagia e o l’é anæto inte tanti tòcchi
o spettacolo o comensa da chì à no guæi
o spettacolo o l’é finio e i attoî sciortan de da-o tiatro
o gælo do pompermo o l’é grande
o spito e a matëia son doe cöse despægie
o sposou e a sposâ an ballou o svarso
o sposou o l’ea mai tanto emoscionou che gh’é vegnuo da patî
o sposou o portava un elegante vestî neigro
o stadio o l’ea inguggeito into sciato di tifoxi che cantavan
o stadio o peu accheugge trentamia persoñe pöcassæ
o becco sarvægo o s’arrampiña in sciâ miagia de ròcca
o strion o l’à previsto l’avvegnî pe mezo do xeuo di öxelli
o stress o gh’à fæto crovâ i cavelli
o studente o l’à arrigou o papê
o studente o studia a-o ciæo de candeia
o studioso o l’é apreuvo à cuâ unna neuva ediçion de l’antologia
ti ô veddi quell’òmmo ch’o s’é tiou sciù?
ô voei capî scì ò na?
ti ô veu o gelato?
ti ô veu imbottiggiâ o vin, ò ô lascemmo inta damixaña?
ti ô veu sto chì?
ti â veu unna bella xatta de menestra ch’a fumma?
ti ô veu un rappo d’uga?
ti ô veu un gælo de mandarin?
scià ô veu un campion de fugassa?
o zenzao
o singao o l’é un bon sunnou da violin
o barba o l’é cheito d’in sciâ scâ e o l’à piggiou unna bella patta
o zöo o l’à un piccin de tigre
o succao
lê o guidda a machina
lê o guidda a machina di seu genitoî
lê scì ch’o l’é un amigo veo, no comme ti
lì drento se ghe moiva da-o cado
lì no ghe n’ea, ma chì ghe n’é ben ben
l’Aquäio de Zena o l’é stramesuou
l’Oceano Paçifico
l’abbou o prega per noiatri
o luxernâ o l’inlumina o corridô de giorno
l’emmo çercou da tutte e parte, ma no l’emmo attrovou
l’emmo conosciuo pe mezo do Zane
l’emmo conquistou con mai tanto giamin
l’emmo dito a-i nòstri amixi
l’emmo trattâ comme unna regiña
l’açento o l’é in sciâ primma scillaba
l’intrâ da casa a l’é into giardin
l’intrâ a l’é streitamente reservâ a-o personale autorizzou
l’agretta a l’é uña de ciante che se mettan into preboggion ligure
l’ægua
l’ægua a bogge à 100°C a-o livello do mâ
l’ægua do bronzin a ne sa de clöro
l’ægua de sciô de çetron o l’é un di ingredienti do pandoçe a-a zeneise
l’ægua de sto lago a l’é storbia pe caxon da fabrica de ciumento
l’ægua a sciòrte da-o bronzin
l’ægua a no peu scoâ perché i canaieu en ingoæ
l’ægua oscigenâ a peu caxonâ irritaçion ò dô
l’ægua sâ arroinou o mæ releuio
l’ægua a l’é vegnua giassa
o versou o l’é un segno d’äia
o conduto o l’attraversa e montagne e o l’arriva fin à chì, in çittæ
l’accatto de un terren
l’aereo o l’à piccou contra a tore de contròllo
l’airoplan o xeua basso pe schivâ o radar
l’aerio o l’é in partensa pe Pariggi
o rioplan o xeua da basso a-e nuvie
l’agente segretto o l’ammiava i seu movimenti co-a coa de l’euggio
l’agençia internaçionale da sanitæ
o remescio de feugge di erboi a creava un son aggradio
l’aggio o va menissou ciù piccin
l’agricoltua biològica a prevedde l’utilizzaçion solo che de grasciue naturale
o lambicco o l’é un appægio pe-a destillaçion
l’abergo o l’à montou i prexi dòppo che l’an misso à neuvo
l’erbo o beutta e reixe
l’erbo de meistra
l’erbo de meistra, a veia de meistra
l’arfabeto o comensa da-a «a»
l’allenamento o comensa à mëzogiorno e o dua træ oe
l’allevatoa a l’à marcou e vacche con un færo affogou
l’alluminio o no l’é un materiale de duata
l’inondaçion a l’à destruto a çittæ
l’atro giorno ò intoppou o Poulo pe caxo
vantëi g’é stæto o morteuio de mæ barba
l’ambasceuia a conduxe e negoçiaçioin
l’ambasciatoa a l’é arriescia à arrangiâ i negoçiæ
l’amiga
l’amigo
l’amministraçion da provinsa
l’ammiraggio o destende a carta in sciâ töa
l’amô pe-o pròscimo
l’amô pe-a muxica
l’anello de diamante o luxe
a pateca o l’é o fruto ch’o m’é ciù cao de stæ
l’anno de primma ean stæti in Inghiltæra
l’anno ch’o vëgne comenso l’universcitæ
l’anno passou son passou dottô
l’anno passou semmo stæti in Greçia pe-e vacanse
o besavo di pesci
l’antologia a l’é disponibile a-a biblioteca Berio
l’ançiaña scignoa a parlava con un ton doçe
l’avertua do neuvo museo a l’à fæto arrivâ un muggio de turisti
l’inandio de danse
l’avertua de pòrte do tiatro a l’é à sett’oe
l’avvexinamento à l’assosto da-a faccia nòrd o l’é rapido e fadigoso
l’aquila a xeua erta in scê montagne
l’arou o l’é un arneise pe l’agricoltua
o referî o gh’à dæto un cartellin giano
o referî o l’à scigoou into scigoelo
o referî o l’à mostrou o cartellin rosso
l’archeòloga a l’à trovou e roiñe de unna gexa
l’architetto o l’à carcolou a pendensa boña pe fâ scoâ l’ægua ciuvaña
l’architetto o l’à presentou o progetto pe-a neuva biblioteca do Commun
l’architetto o l’à propòsto un prolongamento do poggiölo
l’architettua de sto palaçio a privilegia i spaçi averti e ciæi
l’architettua liberty a s’é spantegâ in Italia a-o comenso do Neuveçento
l’architettua a l’é unna discipriña ch’a mette insemme arte e tecnica
l’äia sarmaxa a smangia a vernixe de giöxie
l’armatô o l’à confiou a nave à un capitanio ben ben intrante
l’armatua do cavaggeo a luxiva a-a luxe de candeie
l’artexaña a l’indöa i bòrdi do mòbile
l’artexan o cega o fî d’argento con attençion
l’artista a l’ea chinâ à travaggiâ a-a seu inçixon in sciô rammo
l’artista o l’à zittou unna neuva statua de bronzo
l’artista a l’à inlustrou l’arrecuggeita de föe con di belliscimi disegni co-o lapi
l’artista o l’à incavou a pria pe realizzâ a scurtua
l’artista a l’à desvellou a seu urtima pittua davanti a-e gente
l’artista o retrae a musa
l’ascensô o l’é arrestou bloccou a-o noven cian pe tutto o poidisnâ
l’ase
l’ase o pòrta un carrego de fruta
o sciorbipua o l’é un appægio pe sciorbî a pua
l’assascin o l’é schittou in pê
l’ascistente o l’aiva inmanegou un traghetto pe desvalixâ a casciafòrte
l’assoçiaçion a l’à inandiou unn’arrecuggeita de fondi à favô de vittime de l’inondaçion
a traversadda do sciumme a l’é reisegosa
a frescion a l’à consummou a còrda
l’aumento da sorveggiansa o l’à provocou unna cheita da criminalitæ
a machina a l’à passou o semafero comm’o l’é vegnuo verde
a machina che t’æ çernuo a no me pâ guæi prattica
a machina a l’à bernissou unna lumassa
o conduttô egoista o piggia doî pòsti into parchezzo gremenio
l’autô do romanso
l’autô de l’aggrescion o l’é ancon in gio
l’autô o l’à scrito un sazzo critico in sce st’argomento
l’autostradda A6 a l’é stæta serrâ pe træ oe apreuvo a-a cheita de gämisto
a l’aiva inandiâ in sciâ stradda boña
l’aivan ligou con de cadeñe
l’aviæ zuou
o gh’avià dæto 20.000€ pe quella machina, pöcassæ
l’aviò misso inte quarche cantia
l’avversäia a l’aveiva unna cobbia de re de spoæ
l’avvocou o l’à espòsto o caxo con preçixon
l’avvocato o l’é apreuvo à scrive o contræto pe-a vendia da casa
l’avvocato o negoçià a refæta co-a controparte
o grifon ciæo o l’é scentou in Liguria
a dita a l’applica con rigô e normative ambientale
a dita a l’indennizzià e casañe pe-o guasto
a dita a l’à adottou unna neuva politica de «tolleransa zero»
a dita a l’à sciorbio a concorrensa
l’açienda a l’à ciù de çinquemia dependenti
a dita a l’à abbandonou a produçion do modello vegio
a dita a gh’à offerto unna refæta pe-e speise de viægio
l’açion a no l’à avuo conseguensa
o palaçio o l’é appösou in sce un scheuggio
l’editô da collaña di libbri
l’editô o gh’à domandou de realizzâ unn’antologia
l’editoa a l’à fæto ligâ o libbro con unna bella covertiña rossa
l’egoista do cian de d’ato o sente delongo a muxica à volumme ertiscimo
a lista de vittime a l’é intaggiâ in sciâ ciappa in sciâ ciassa
l’email a no m’é arrivâ, ti peu mandâmela torna?
o migrante o l’aiva solo che un pâ de scarpe
l’entitæ di danni caxonæ da l’inçendio a l’é ancon da valuâ
l’entitæ do premmio a l’à alleccou fiña i ciù scettichi
l’intrâ a vëgne 10€ pe un, levou i figgeu
l’intrâ da villa a l’à un belliscimo rastello de færo battuo
l’intrâ prinçipâ de un edifiçio
l’entuxasmo o l’é scentou
a ciusma a l’à fæto un pescimo ormezzo
o legatäio o saià o fræ de sangue
l’eroxon apreuvo a-o giassâ a l’à formou unna göga inta ciaña
l’escluxon da-a finale a l’é stæta unna baccâ pe-a squaddra
l’exerçito o gh’à dæto un congê de doî meixi
l’exerçito o l’à represso a rebellion
l’exerçito o s’é asbrivou in scî nemixi
l’exito da votaçion o determinià o seu avvegnî politico
l’espanscion de l’Impëio roman
l’esploxon a l’à reciammou l’attençion di carabinê
l’espoxiçion à l’ægua a l’à arruzzenio a biçicletta
a stæ a l’é a saxon a ciù bella
a stæ a l’é squæxi comensâ
l’estræto de vanilia o l’é un ingrediente primmäio pe-a pastissaia
l’à fæto construe mæ madonnâ
o l’à fæto in davei?
o l’à fæto pe despeto
o l’à fæto sott’a-i seu euggi
a l’à zuou pe-a çentexima vòtta
o l’à serrou inte unna gaggia
o l’à stoccou pægio che s’o foïse un bricchetto
o l’à vernixou de bleuçê
ti l’æ accattou o baxaicò de Pra?
ti l’æ deciarou o rendito à l’esattô?
ti l’æ fæta a vacciña pe l’influensa?
ti l’æ za cacciâ via a rumenta?
ti l’æ lavou a cassa?
ti l’æ sentio o fô do tron?
ti l’æ visto ti ascì?
ti l’æ vista a missa à giorno di oräi di treni?
l’an accaxonou d’abuso d’offiçio
l’an assegnou a-a sede de Napoli
l’an condannou sensa preuve do delitto
l’an coverto d’öo
gh’an dæto travaggio inte un banco
î an missi sotta tanto che giavan o canto
l’an portou inte l’ospiâ
l’an reconosciuo comme prescidente legittimo
l’an trapassâ con unna lansa
l’an trattâ coscì mâ ch’a s’é missa à cianze
l’an trovou patanuo ch’o corriva pe-a stradda
l’ò ciammæ à veuo, no m’an sentio
l’ò conosciua pe mezo de mæ coxa
l’ò cheutto pe træ oe
l’ò dispòsto sensa tegnî conto do seu conseggio
l’ò dito mi
l’ò fæto pe demoa
l’ò fæto solo che pe vedde cös’o l’avieiva dito
l’ò incontrâ da-a sciortia da metropolitaña
l’ò conosciua tramezo a-e gente
gh’ò dito graçie
l’ò delongo tegnua pe unna persoña de bon conto
l’ò misso a-a preuva e son arrestâ satisfæta de l’exito
l’ò attrovou accoegou in sciô sofà, do tutto abbötio
l’ò vista avanti Dënâ
l’ò vista vëi e me pâ ch’a se segge repiggiâ ben
o lattonê o m’à dito che a cannâ a coa
o lattonê o l’à dovuo anâ à piggiâ di arneixi particolæ
pe l’impianto de rescädamento me piggian ben ben di dinæ
l’impiegâ a fissava o veuo sensa dî ninte
l’impiegâ a l’à piggiou a notiçia con feliçitæ
l’inçendio o porrieiva destrue tutto o casamento
l’inçendio o destrue a foresta, con redue in çenie e fumme di ettari de vegetaçion
l’açidente o l’é intravegnuo a-o spægâ do sô, quande e stradde ean ancon deserte
l’incontro con un amigo
l’infermea a l’avvexiña a carrega co-e reue a-o letto
l’infermê o se fava in quattro
l’inno naçionale
l’inondaçion caxonâ da l’ægua che l’é vegnuo a l’à devastou tutto
a meistra de muxica
a bestieta a s’é bernissâ in sciô päbrixa
l’intelligensa artifiçiale a l’é apreuvo à trasformâ tanti settoî de l’economia
o drento da foresta o l’é reisegoso pe caxon da presensa di breganti
o drento da stançia o l’é de marmao
l’inverno o pòrta o freido
l’inverno o s’avvexinava
l’investimento o l’a reiso o dexe in sce çento a-o netto de l’inflaçion
l’invidia tra fræ a l’é unna cösa gramma
o cavallo mæn a l’é unna creatua mæña ch’a m’incanta
l’ia a l’à assobaccâ
l’isoamento soçiale o l’à di pescimi effetti in sciâ sanitæ mentale
l’inspettoa a l’à nottou de incoerense inta testimoniansa de l’indagou
l’instigaçion à l’agrua
l’instituçion de unna neuva scheua
l’instruttô o l’é stæto bon à fâli vegnî prattichi inte pöche settemañe
l’instruttoa a l’à vosciuo che ghe paghe un acconto
l’instruçion a l’à o poei de cangiâ a vitta de persoñe
l’instruçion a l’é un strumento pe scombatte a povertæ
l’occupaçion di austriachi
l’ödô de carògna o me mette angoscia
l’ödô de confittua de bricòcalo o se spande pe-a stançia
l’euio
l’euio contegnuo into porteuio
l’euio o s’é versou e o l’à fæto un pacciugo
l’onda a l’à cacciâ contra i scheuggi
l’oa d’äia do prexonê
l’oratô o l’à fæto un descorso in davei appascionou
l’ötöio de Sant’Emo
l’orchesta a s’é exibia à l’averto
a caxon da rattella
o prinçipio da vitta in sciâ Tæra
l’ormezzou o s’é distræto e o l’à toccou l’atra barca
l’ortiga a dà sfeugo in sciâ pelle
l’òrto da madonnâ o l’é à l’assosto da-o vento
l’ostaia de mæ cugnou a l’é famosa pe-o pescio cheutto in sciâ grixella
l’imbriægo o l’anava sciù pe-a scâ in strambælon e o no l’arriesciva à trovâ e ciave de cà
l’imbriægo o l’ea arrezzuo da doî amixi
l’imbriægon o l’é cheito in tæra
l’öxellin, scrollou da-o vento, o s’ea affermou pe pösâse
l’öxello o l’à fæto o nio inta grondaña
l’öxello o se pösa in sce l’erbo
l’öxello o xeua in çimma a-e nuvie
o scagno o l’é à l’otten cian
l’urtima corsa da linia 31
l’urtima creaçion de l’artista
l’urtima pontâ da serie de televixon a l’à introduto un neuvo personaggio feminin
l’urtima vòtta che an provou à ballâ, sensa voeilo o gh’à sciaccou o pê
i urtimi dex’anni en stæti difficoltoxi
l’urtimo cine do Jacques Audiard o m’é piaxuo mai tanto che veuggio veddilo unn’atra vòtta
l’umô toscan o l’à arroinou sto paise
unn’oa e meza
a sola mainea de sciortîne a l’ea bollâse into sciumme
l’universcitæ a gh’à accordou unna borsa de studio
l’universcitæ a l’òffre de borse de studio pe alleccâ i studenti ciù intranti
l’universo o ne vëgne da-o ninte
l’òmmo co-i cavelli gianchi
l’òmmo o refuava o vin
l’òmmo o l’é stæto denonçiou perché o mätrattava o can con piccâlo tutti i giorni
l’aragan o l’à caxonoun unna gran roiña
l’aragan o l’à destruto i paixi in sciâ mæña
ma aloa perché?
ma aloa sei franco nesci, ghe sei cheiti torna!
ma cöse gh’é vegnuo in cheu de portâ quello cancaron?
ma cöse fæ?
ma davei te gusta quella çenta de coccodrillo?
ma donde a î à lasciæ?
ma mi ô diva giusto pe rie!
ma mi no pòsso stâ sensa o cafè a-a mattin!
ma no t’aivi fæto un voto de castitæ?
ma no ti saiæ miga zeneise?
e no stæ à arronsâ!
ma, rincresce dîlo, a-a giornâ d’ancheu o dödo o l’é scentou
ma sta chì a l’é unn’atra stöia
ma vanni à scciattâ, brutto nescio!
ma l’é poscibile ch’aggiæ delongo un cû da no creddighe à sto zeugo?
meistro de disegno
meistro-tramontaña
con tutto che gh’é o sô o l’é freido
mamà, caccia a pasta che de chì à un quarto son à cà
mamà, contime ancon unn’atra föa!
l’ammanca a sâ, ti me â peu portâ?
manca doî à mëzaneutte
manca vinti à mëzogiorno
dâ di crii de contentessa
cacciâ o ballon inta ræ
mangia tutto o pandoçe che ti veu, ghe n’é areo
mangiâ e dormî
mangiâ un tòcco de pan
mangio e armelle de succa
mangio o pan neigro perché o l’é pin de fibbra
manifestemmo pe-i driti di operäi
poscitoëse à quelli che parchezzan a machina in doggia fia!
bellan, ma dond’ò misso i speggetti?
perdingoliña, se m’é rotto o lapi!
insâ a botte de vin
confittua d’agrummi
confittua de perseghi
marso o l’é un bon momento pe comensâ à fâ çerti innesti
me â dæ unna man d’aggiutto, ò devo fâ tutto da pe mi?
m’â piggio co-o governo
ti m’ô dæ un strappo?
ti m’ô dixi cöse l’é successo ò na?
ti m’ô dixi?
me n’impippo da teu reconoscensa, mi veuggio unna recompensa!
me n’ò ascordou
me ne vaggo à cà
me ne vaggo unna vòtta pe tutte
l’é megio aveili amixi che nemixi
ancon d’assæ che l’erbo da-o quæ t’ê cheito o l’ea basso!
ancon d’assæ che no ea in cà!
ancon d’assæ che sta neuva mega a l’à posciuo cuâme!
à mentî t’æ pezoou o problema
tanto che mi travaggiava, lê o se ne stava co-e moen inte stacche
tanto che parlavimo, o l’é passou l’òmmo de fighe
tanto che tritollo o sellao ti peia e çioule
tanto che tutti se davan d’attorno, o Feipo o stava co-e moen in scê zenogge
mäcordì ch’o vëgne vaggo à Zena a renoelâ o passapòrto
remescia a menestra ògni çinque menuti co-o cuggiâ de legno
mesccia l’euio de giasô e l’euvo
sciâ mette unna firma chì e ghe semmo
dispoñe i figgeu inte unna fia
mette i numeri inte unna colònna
mette xatte e tondi in sciâ töa
mette a ciave inta ciaveuia
mette a pugnatta in sciô feugo
mette un öxello inte unna gaggia
mettise à töa con de amighe
mettise, mantegnîse in contatto
metti i ingredienti into frollin
metti i tondi in sciâ töa
metti o telefonin à carregâ, sedonca o no l’arriva fin à staseia
metti o testo into forno
metti a valixe inta valixea, insemme a-e atre
metti e poule in ordine alfabetico
metti l’aggio tritollou inta poela
mettemmo ch’a no l’agge coæ de vegnî
mettemmo che t’aggi raxon
mettighe doe feugge d’öfeuggio!
mettite un oegê sotta a-a testa
metto l’aradio de d’ato a-a töa
me contento de pöco
m’arrangio o cappello in sciâ testa pe schivâ ch’o xeue via
ti m’aggiutti à dâ recatto a-a salla?
ti m’aivi fæto unna promissa!
me ghe vorrià dötrei giorni pe fâlo
me conoscian che no l’é guæi
o me core apreuvo
ti me dæ unna man d’aggiutto à desballa o neuvo mòbile?
ti me daiësci a cassa?
ti me daiësci un segondo o lapi?
beseugna che me lave e moen, ti veddi miga un mutto?
me desgusta ste scene desgaibæ
me despiaxe, aggi paçiensa!
me domando se segge ben informâli da scituaçion ò no
me bäçigo in sciâ branda
scià me dà ascì doî etti de cruo?
m’ea levâ l’anello da sposâ pe lavâme e moen e oua no ô treuvo ciù
m’ea assettou, ma tòsto ch’ò sentio o mæ nomme son stæto torna sciù
scià l’agge a compiaxensa de dâme do voscià!
scià me faieiva un cappussin, pe piaxei?
ti me faiësci un cappussin?
me fretto i euggi co-e moen
me gratto donde me smangia
o m’à fæto de scì, ma penso ch’o no gh’agge accapio un açidente
o m’à asbrivou un cäso into panê
o m’à ciammou scuse de ficco
o m’à domandou un litro de læte
o m’à piggiou de sorpreisa
a m’à tiou zu mai tanti tacchi
o m’à dæto unna dentâ
o m’à dæto unna respòsta inçerta
a m’à dito che a mæ stançia a l’é unna bruttonaia
o m’à dito ch’o no te piaxe o salamme
a m’à dito, a-e curte, ch’a no vegnià
o m’à fæto segno che gh’anesse apreuvo
o m’à fæto un fattoriso sforsou
se m’é giassou l’ægua in cà
o m’à dito de tutto e, se capisce, gh’ò dæto de mascæ
o m’à demoou pe doe oe
a m’à lasciou un biggetto in sciâ töa
o m’à misso in testa unn’idea
o m’à portou unna bottiggia de vin neigro
o m’à dæto o carreghin con dîme che eo o megio, ma o rieiva de sott’euggio
o m’à propòsto un negòçio tròppo bello pe ëse veo, ma mi ò bevuo de l’ægua de Sozzeia e m’â son dæta da gazibba
o m’à contou unna miccia, ma no me l’ò bevua
o m’à asbriou unna magnâ in sciô coppusso
a m’à levou o sciou
o m’à levou d’in speransa
a m’à venduo i seu libbri de l’universcitæ
ti m’æ domandou l’oa?
ti m’æ confonduo e idee
ti m’æ dæto unna notiçia mäveggiosa, graçie!
m’an scorrio da-o tiatro Döia
m’an bocciou à l’examme
m’an dæto doî ponti apreuvo à l’açidente
m’an destinou a st’incarrego
m’an dito ch’a l’é partia vëi
m’an domandou o nomme
m’an dæto a dòrmia
m’an fæto un regallo mäveggioso
m’an lasciou un pacco da-o portê
m’an mandou de mostre de stòffa
m’an parlou ciæo e sensa temmansa
m’an contou tutto quello che l’é intravegnuo
m’an impio de baccæ
m’an appontou unna cösa ma no â veuggio
m’an dæto i arregòrdi perché ò parlou into conçerto
m’an arröbou e mæ giöie!
m’an arrigou a portea da machina!
m’an ciammou à unn’oa da neuute
m’an trattou pezo che unna laddra
m’an trattou squæxi comme unna grande
ti me mostri comme se fa e ardiciòcche piñe?
me lasciæ sciortî staseia?
gh’arresto à sentî sta stöia
ti me dæ a cremma in sciâ scheña, pe piaxei?
me metto à scrive a mæ memöia
ti me mostri comme exeguî st’exerçiçio?
me pâ che segge l’oa de çenâ
a me pâ unna propòsta de gran interesse.
a me pâ unna soluçion ch’a pòsse anâ
ti me passiësci o martello de legno?
ti m’ô passiësci un bricchetto pe avviscâ o feugo?
me gusta i spòrt estremi
me gusta e suppe d’inverno
me gusta azzonze o brenno a-o yogurt
o me gusta anâ in biçicletta
me gusta anâ in gio pe-a çittæ de neutte
m’é cao fasciâme inti lençeu
me piaxe stâ à sentîlo quand’o conta de viægi e avventue
o me gusta beive a spremmua de çetron co-a cannetta
me gusta correze o cafè co-a rappa
o me gusta o Mediterraneo, mascime e isoe
me gusta o doçe
o me gusta o pin di ravieu
me gusta prinçipiâ o pasto con un bello gòtto de vin co-o pessigo
o me gusta a pasta e mascime e tròffie
me gusta l’ægua gazzâ e unna fetta de limon
me gusta macciâ o læte co-o cafè
o me gusta giasciâ e ciappellette
o me gusta mette l’agro de limon inte l’insalatta
m’é cao toccâ i bescheutti de cicolata into læte cado
a me piaxe sta smersa de muxica
o me gustava o seu vestîse à l’ingleise
ti me portiësci unn’atra fetta de torta pasqualiña
scià me pòrte unna xatta de ravieu co-o tocco de carne e fonzi neigri, pe piaxei
scià me pòrte unn’atra xatta de bròddo, pe piaxei
ti me pòrti unna çetronata inta lammetta, pe piaxei?
me preòccupo de perde o treno
scià m’inandie un battuo de porsemmo e aggio
ti m’imprestiësci unna penna bleu?
me smangia a scheña inte un pòsto che no arriëscio à razzonze co-e moen
ti me peu mostrâ sta stöia?
scià me peu scrive chì a seu dæta de nascion, pe piaxei?
m’arrecommando, no stæ à fâ tardi!
m’arrecommando, spantega ben e semense in sce tutto o campo
ti me contiësci a-a spedia a stöia do romanso?
m’arresta ancon quarche dubio
m’arresta ancon un affare da destrigâ
m’arresta un pittin d’amê d’acaccia e de tiggio, ma l’amê de castagno l’ò finio
m’arregòrdo comme se fïse vëi
ciù che tutto me sovvëgne i seu cavelli rosci
travaggiâ sotta prescion o me scazze mâ
m’arresta solo ciù che un parente
ti me portiësci inderê o masso de ciave che t’aiva dæto?
me pâ che no aggian accapio o veo spirto do romanso
sciâ saviæ dîme che oa l’é?
scià me scuse sciô Parödi, voscià no l’ò visto!
scià me scuse, sciâ mega, ma no arriëscio à leze a reçetta
scià me scuse, ò sbaliou de persoña
scià me scuse, a fermâ do 15 barrou a l’é chì?
scià me scuse, scià me fa un cafè decafeinou pe mi e un macciou longo pe mæ lalla?
scià me scuse, no voeiva desturbâla
scià me scuse, quant’o vëgne un papê matto piccin de frisceu?
scià me scuse, sto giasso de tamarindo o l’é naturale?
scià me scuse, scignoriña: un té verde pe-a scignora e un té neigro co-o læte pe-o scignoro
me pâ d’ëse vegnua torna zoena
me paiva ciæo che me voësan parlâ
a me paiva unna crixi sensa remedio
a me paiva unna cianta de meizañe, ma incangio o l’é un zerbo
me sentiva abbötia pe-o cado umido
me sento pin da scciuppâ, no veuggio manco o pandoçe
me sento un bastardo pe aveite mentio
me serviæ o vòstro aggiutto
se m’é crenou e lerfe perché no me son dæto o butiro de cacavao
o se m’é avvexinou
se m’é incrastou a ciave inta serreuia
se m’é rotto o telefonin perché gh’ò dæto un cäso sensa voeilo
se m’é rotto a cannâ da machina da lavâ ma o stagnin o me gh’à dæto recatto
m’é sätou via un pommello
se m’é sguarrou o lençeu de sæa
se m’é sguarrou o vestî tanto che ballava
son stæto tutto o giorno à ciömâ in letto
me son abbonou à l’òpera
me son addormio a-a meitæ do cine e mæ moggê giusto dòppo
me son addormio da-a fadiga
me son addormio in sciâ pôtroña
ò rondezzou pe-a çittæ tutta a seia
me son ascidiou pe l’intervista de travaggio e no ò dormio
me son tiâ sciù d’in sciâ carrega
me son giusto cangiou de vestî
me son bruxou o dio ch’o segna con toccâ a stiva
m’ò accattou unna machina pe fâ o yogurt
me son ascordâ i mandilli e oua ò beseugno de sciusciâme o naso
me son ascordou d’accattâ o pan
me son fæta ma into chinâ d’in sciô letto
me son fæta un diagramma mentale pe accapî megio e parte primmäie do progetto
m’ò fæto unna bruxeuia in sciô pôso
me son fæto unna maccia d’inciòstro in sciâ ferpa neuva
me son fæto unna pansâ de raieu
me son sforsou à mangiâ, ben che no n’aveiva coæ
me son appossou inte l’ægua teivia
me son impegnou à fâlo
me son ingambou inte un vegio mon
me son incollou e die
me son scoâ sott’a-o deruo d’ægua
me son scrito à l’universcitæ
son passâ dottoa lunesdì
m’ò macciou i jeans, bellan
me son missa o roscetto pe sciortî
me son misso a-o sô
me son misso unna maggia in scê spalle
me son sgarbellou o gomio à cazze
me son perso tramezo a-i carroggi da çittæ vegia
m’ò piggiou a breiga de fâlo
m’ò piggiou unna succâ contra a soffita
me son scrito à l’assoçiaçion
me son tiou sciù coverto de neive da-a testa a-i pê
me son reparpou co-a polenta
me son referscâ a faccia con un pö d’ægua zeâ
me son rescädou vexin a-o feugo
me son rotto doe die
m’ò becciou seu coxa
me son arrösou pe fâ passâ e gente
gh’ò acciammou tantiscime scuse
me son assettâ in sciô telecommando e ò cangiou canâ
me son assettou inte un canto
me son assettou in sciâ bananna e l’ò bernissâ
me son tegnuo à l’erbo pe no cazze
me son bruttou o dio gròsso con l’inciòstro do cämâ
me son addesciou à l’ospiâ
me son addesciou co-i euggi bollæ
me son taggiou o dio sposanello co-a messoia
me son bollou e ò attrovou unna monæa d’öo in sciô fondo da pisciña
m’é vegnuo e deugge
me son vestio de neigro da-a testa a-i pê
me tocca unna refæta perché o xeuo o l’aiva træ oe de retardio
me rincresce ma no poemmo zugâ, se m’é desinsciou o ballon
me rincresce ma no pòsso fâghe ninte
me rincresce ma son sensa dinæ
me rincresce, o regolamento o no conscidera sta poscibilitæ
me despeuggio derê a-a mampâ
ti me dæ a berta ò ti dixi pe dabon?
me mäveggio che ti me dixi coscì
me son addesciou e ò sentio o tocco legio de unna cæza
scià me telefone à chesesegge oa sciô Verdi, voscià scià no me dà mai do desturbo
o me tegniva pe un brasso
me treuvo inte unna scituaçion gramma
ti me versiësci da beive, pe piaxei?
o me vëgne in cheu mæ barba
ti me vuiësci quello baçî into lavello, pe piaxei?
m’é cheito a gaffa inte l’ægua
m’é cheito unn’agoggia, ti â veddi?
m’é cheito unna brunia de sarsa de tomata, che pacciugo!
m’é cheito un tondo in tæra e o s’é scciappou inte mille tòcchi
m’é introu un pei de parpelle inte l’euggio
m’é introu unna granetta d’æña inte l’euggio
m’é finio unna graña d’æña inte l’euggio
m’é arrestou solo ciù unn’arbanella de sancrao
m’é arrestou solo ciù che unn’arbanella d’oive in sarmoia
mæ cugnâ a l’é unna cuxeuia intrante
mæ coxa a fa delongo mai tanti comprimenti quande l’invio à casa
mæ coxa a l’é argentiña
mæ coxa a l’é campioña de neuo
mæ coxa a l’é a dentista a ciù caistiosa do Finâ
mæ coxa a l’é unna pittoa bulla
mæ figgia a l’à portou de pittanse foreste da fâne provâ
mæ figgia a studia architettua à Turin
mæ moæ a fa un risòtto de spægi sarvæghi da leccâse e die
mæ moæ a l’à appartoio à l’ospiâ
mæ moæ a s’à assunnou d’avei guägno a-o semenäio
mæ moæ a l’à unna casa à Zena inta montâ do Fondego
mæ moæ a no m’à dæto o permisso de sciortî
mæ moæ a l’é apreuvo à inandiâ unna torta de giæe
mæ moæ a l’é fæta coscì
mæ moggê a scrive co-a man manciña
mæ moggê a s’é missa unna röba legia de sæa
mæ moggê a l’é in letto co-a freve da lunesdì passou
mæ moggê a l’é in scî quaranta
mæ madonnâ a l’azzonzeiva delongo unna tomata a-o menestron
mæ madonnâ a l’anava in gexa tutte e mattin
mæ madonnâ a l’à accaiou a vigna a-e carasse
mæ madonnâ a l’à visciuo fin à çent’anni
mæ madonnâ a m’à mostrou à fâ e tròffie de patatte
mæ madonnâ a me contava e föe avanti d’anâ in letto
mæ madonnâ a tëgne unna pilla in sciô ghirindon s’a l’à da anâ a-o bagno de neutte
mæ neua a fa unna suppa de gambai sensa pægi
mæ seu a l’acciamma i mæ genitoî tutti i giorni
mæ seu a se gh’é appensâ un segondo e dapeu a l’à locciou a testa
mæ seu a zeuga à cirolla
mæ seu a s’acciamma Texo
mæ seu a l’é apreuvo à inandiâse pe sciortî
mæ seu a s’asseunna de guägnâ o premmio Nobel
mæ seu a l’é a ciù grande de træ figge
mæ seu a l’é appascionâ do ballon
mæ seu a l’é unna nueuia intrante
mæ lalla oua a stà in Greçia con mæ barba
mæ lalla a meña unna vitta ben ben piña d’attivitæ
mæ lalla a l’é inte unna squaddra de ballon
mæ lalla a l’à un bon naso pe-i commerçi, veuggio acconseggiâme con lê
mæ lalla a l’à unna bella casa à Gavi
mæ lalla a no travaggia ciù, oua a l’é unna dònna de casa
mæ lalla a stà in corso Turin
mæ lalla a fa parlo de reixe patriçie
migno, vëgni chì che te daggo da mangiâ!
amê de castagno
mæ cugnou o fa o cheugo in Spagna
mæ coxo o l’é tornou vëi d’in Fransa.
mæ figgio o lascia ancon ben ben de spegassi quand’o scrive
mæ figgio o m’à attaccou l’influensa ch’o s’é piggiou à l’asilo
mæ figgio o m’à domandou d’insciâghe o ballon
mæ fræ o dòrme delongo in sciô scianco mancin
mæ fræ o l’à lasciou o færo da stiâ açeiso
mæ fræ ciù grande o l’é infermê
mæ fræ o m’à sponciou à parlâghe
mæ fræ o no l’é ancon arrivou
mæ fræ o neua ciù spedio che mi
mæ fræ o l’é nasciuo do 1987
mæ fræ o l’é de d’ato, inta seu stançia
mæ maio o l’à fæto o conträio de quello che gh’aiva domandou
mæ maio o l’é apreuvo à inandiâ i pevioin pin co-o riso e o yogurt
mæ messiavo o l’ea tabarchin
mæ messiavo o l’à acciantou i cöi inte l’òrto
mæ messiavo o l’ea nasciuo a-o tempo de Mussolini
mæ messiavo o tegniva co-o Zena
mæ messiavo o l’é nasciuo à Carreuxo, inte l’Ôtrazovo
mæ poæ oua o l’é in çê
mæ poæ o l’aiva travaggiou inta mariña mercantile
mæ poæ o l’à fæto torna tutte e maxee de l’oivæo de famiggia
mæ poæ o m’à tramandou sta tradiçion
sciben che mæ poæ o no m’à dæto o permesso, a-a festa ghe vaggo à tutte e mainee
mæ poæ o l’à i vexin in grinta
mæ poæ o l’é ançian e o giamiña into camminâ
mæ barba o trafega speçie
mæ barba o l’accatta e çigarette in ciazza da-i sfrouxadoî
mæ barba o destillava a rappa in cà co-o lambicco
mæ barba e mæ lalla se son conosciui in vacansa à Sanremmo
mæ barba o l’à avuo un açidente tanto ch’o l’anava in möto
mæ barba o l’à allögio à Söi
mæ barba o m’à inandiou a-a profescion de bancâ
mæ barba o pensa che ghe segge un complòtto
mæ barba o l’é feua à rompî e legne
mæ barba o l’é pròpio unna pigna!
mæ barba o l’é de Spezza
mæ barba o l’é stæto un mainâ intrante
mæ barba o l’é un appascionou de treni
mollâ unna còrda
tante persoñe passan o limite di 120 km/h
tante ciante no scampan a-o contatto co-o mæn
à tante casañe gh’é ciù cao i produti biològichi che quelli convençionali
montemmo e scæ
moî da-a famme, da-a giöxia, da-a raggia
mòrto strangoou
fâse vedde in ciæo
meuo da-a sæ!
mesciæve che l’é za seia!
mescia a teu pediña de doe caselle
m’é vegnuo un invexendo into çervello da avei poia
ascondi o bottin, chì gh’é di euggi coioxi da tutte e parte!
naveghemmo in scî canæ d’Amsterdam
navego pe tutti i mâ do mondo
me n’indubito
de amixi o ghe n’à pe coscì!
n’ò accattou unna pinta e meza
n’ò unna pansâ fin a-i euggi de teu lagne
ne son seguo
ti ne veu un tocchetto?
di anni 2000 anava de mòdda e braghe con di sguari in scê gambe
inti bòschi gh’é de bestie sarvæghe
inti contorni de Camoggi gh’é tanti belli pòsti pe bagnâse
inte buteghe da vestî no an mai a mæ taggia
inti paisetti, pe-o sòlito tutti se conoscian
inti meixi ch’an da vegnî besorrià che contegnimmo e speise
inte l’Etæ de Mezo, i sæxin attaccavan e rive do Mâ Mediterraneo
into bròddo de carne me piaxe mettighe l’öfeuggio
into cafè ghe metto delongo doî cuggiæn de succao
inta cantia di dôsci l’é arrestou solo che un bollo de cicolata neigra co-e nisseue
inta cantia o no gh’é, l’aviò lasciou da unn’atra parte
into corso di secoli l’ægua a l’à scannellou a pria
inta çeimònia i sordatti an zuou fedeltæ a-a bandea e a-a patria
into frigo no gh’intra ciù ninte
into garaxe a machina a l’é à l’assosto da-o sô, da l’ægua e da-a gragneua
into zeugo da cirolla, o sette de coppe o l’é o poncin
into mezo do sallon, in sciâ töa, gh’ea un cabarê de paste
into menestron ti ti ghe ô metti o cöo?
into parco de Cabanne de Marcaieu l’é proibio caccezzâ
into porpetton t’ê ciù cao a persa ò o tumao?
into terso cavo do trattou se tratta da costion econòmica
inta carne à l’öxelletto ghe va a sarvia
inta casa de campagna emmo unna bella vascellæa de legno
inta föto mi son o dëxen da-a manciña inta primma fia
inta lettia gh’ea unna sciô disseccâ
inta lettia gh’ò misso drento ascì un scecche in gianco
inta riga de d’ato gh’é un errô
inta man manciña o tegniva un cabarê d’argento
inta mæ famiggia pe-o disnâ da domenega gh’ea l’andio d’anâ à mangiâ feua de casa
inta sallamanxê l’ea tutto pronto pe-i conviæ
inta stançia gh’ea do gran invexendo
inta stançia gh’ea un fortô de çetroin marsi
inta stançia gh’ea solo che unna töa piña de pua e unna vegia pôtroña frusta
inta stançia se sentiva un son comme un sio
inte säçisse un pittin de fenoggio o ghe veu
inte teu veñe core sangue zeneise
inta carne accommodâ de beu mi ghe metto e meizañe
inte l’äia gh’ea un bell’ödô d’arzillo
mi no ne veuggio manco
manco lê a ô saiva
nisciun o l’accapisce e barsellette ch’o conta
nisciun o sa che sei chì
no poei comportâ unna persoña
no veuggio profittâ da teu cortexia
nisseua sarvæga
no emmo o numero legale pe votâ
no se semmo rattellæ, ançi, anemmo fiña assæ d’accòrdio
no emmo ninte in conträio
no anemmo d’accòrdio apreuvo a-o seu egoiximo
no stâ à æguâ tròppo o sugo, sedonca o no ne sa de ninte
tòsto ch’ò finio con sta casaña me ne vaggo
comme gh’é vegnuo da rie, m’â son dæta e ò accapio che voeivan fâghe unna burla
tòsto ch’a l’é arrivâ à casa a l’é anæta in letto
no stâ à sentî quello ch’o dixe, o veu solo che semenâ a zizania
no avei de reguardo
no ti portavi i speggetti ti?
no aiva coæ ni de mangiâ ni de beive
no t’aviæ miga poia de fâ di brutti seunni?
no stâ à beive, no ti veddi che l’ægua a l’é storbia?
no beseugna ch’ô femmo ancheu, poemmo aspëtâ ancon dötrei giorni
no beseugna parlâ co-a bocca piña
no stâ à cacciâ via a fondoaggia do cafè, a fa ben a-e ciante
no stæ à cacciâ i feuggi abrettio inte cantie ò no gh’accapiscio ciù ninte
no capiscio comm’o poëse comportâ quelle paròlle
no capiscio o milaneise
no accapiscio perché a-i americhen ghe gusta o bibin
no accapiscio percöse o s’é portou à quello mòddo
no capiscio percöse ti seunni o tambuo à st’oa chì!
no capiscio se ti me veu aggiuttâ ò se ti veu solo scöxîme
no capivan comm’a poëse parlâ coscì a sò moæ
no gh’accapiscio unn’acca!
o no n’à manco dito graçie
no stâ à pensâghe ciù
no poemmo permettise unna machina coscì caa
no se gh’accapisce ninte
no gh’é ciù de stelle in çê
no gh’é de problemi in ponto consegna
no gh’é guæi loei chì in campagna, ti doviësci anâ in çittæ
no gh’intro ciù inte ste braghe
no conoscio a biscambiggia
no stâ à corrî, che maniman ti cazzi!
no pensæ che doviësci ciammâ scuse?
no me creddo unna poula de quello ch’o dixe
no penso ch’o n’agge dito a veitæ
no penso che o capitanio o segge qualificou pe-a navegaçion à l’amâ
no gh’ea nisciun, feua che lê
no gh’ea pòsto pe tutti
no gh’é nisciuña sprescia
no gh’é atra poscibilitæ
no gh’é de coerensa tra quello che ti dixi e quello che ti fæ
no gh’é pezo cösa
no gh’é da mäveggiâse ch’o se segge offeiso se ti gh’æ dæto do taicio
no gh’é de fainâ, ni de fugassa, ni de panissa
no gh’é raxon de preoccupâse pe unna bellinata pægia
no gh’é nisciun ch’o l’agge visto
no gh’é ciù de pòsto inta mæ stançia, quella scatoassa mettila da unn’atra parte
no gh’é franco nisciun
no gh’é reusa sensa spiñe
no gh’é stæto mainea de convinsila
no stâ à dâ a mente à quello sciaccæla!
no stâ à fâ de testimonianse fäse
non stâ à dâghe a mente, o l’é solo che un ipòcrita
no ascordâte de serrâ o rastello quande ti sciòrti
non stâ à ascordâte d’acconsâ o menestron!
no stæ à ascordâve che doman se passa à l’oa da stæ
no stâme à dî che t’æ poia de presentâte à l’assessoa!
no stâme à dî che no t’aivi asseguou a barca!
no dovei sciortî d’in scagno pe nisciuña raxon, se semmo capii?
no t’aivi da anâ da-o mego?
no t’ëi ti che ti voeivi anâ in montagna pe-a stæ ch’a vëgne?
no mancæ de contattâme pe quæsesegge domanda
no stâ à ëse invidioso, conçentrite in scî teu fin
o no fa atro che avvantâse
scià no fasse tanti comprimenti!
no stâ à dâ a mente a-e promisse de quello mastrussê
no fâghe caxo, ô fan solo pe demoâse
no stâ à dâghe a mente, o l’é un stondäio
no fâme corrî, ò mangiou à scciattapansa!
no fâte ingannâ da-e apparense!
no stæ à fâ mai tanti comprimenti e mangiæ!
no gh’ò ancon dito de scì, veuggio pensâghe ancon un pö
no ghe gusta e òpere de Wagner
no se ghe peu dî ninte da tanto ch’o l’é patiscimini
no stæ à criâ, no beseugna fâ do sciato into corridô
o no l’à ancon dæto replica a-a lettia che gh’ò mandou o meise passou
a no l’à o permisso de seu moæ
o no gh’à ciù de fòrsa inte brasse
a no l’à ciù mangiou, con tutto ch’a moiva da famme
a no l’à vosciuo affermâse in sce l’argomento
no t’æ manco averto o libbro
no an avuo l’ardî de fâlo
no ò ancon addeuviou l’abbonamento da pisciña
o m’é ammancou o cheu de dîghelo
no ò capio!
no ò l’agrecco de parlâghe co-o cheu averto
no ò mai conosciuo unna persoña comme ti
no ò mai visto unna cösa pægia
no ò posciuo fâ atro che scciuppâ à rie
no ò posciuo conosce o mandillâ perché o portava un casco
no ò marcou manco un gòl inte sta saxon
no ò tanta famme, me fasso un euvo into tianin
no gh’ò coæ de sciortî co-o teu amigo; pe de ciù no ô conoscio manco!
scià no se n’inmesce pe piaxei, professô
no mancæ de ciammâme se ei de domande!
no â veuggio a teu mercançia ordenäia!
no lasciâ che te desandian da-a teu miscion
no lasciâ che quello collega o te mette i pê adòsso, reagisci!
no l’emmo mai viste
no ê saveiva tutte ste cöse che ti m’æ contou
no ê trovava da nisciuña parte
no ê treuvo
o no l’ammette perché o l’é unna testa dua
no ô diggo solo mi, a l’é unn’opinion scompartia!
nisciun o se n’indubita
no stâlo à fâ, un giorno ti te ne porriësci mangiâ de repentio
no ô faiò maiciù!
no ô lascian mai da solo
no ti ô senti o freido?
no ô sò mi
no ti ô veddi che o teu descorso o l’à ascidiou tutti?
no l’aiva mai vista coscì genâ!
no l’aviæ maiciù dito, ma o l’é vegnuo
no l’ò ciù vista da ch’a l’é partia pe l’estranxeo
no me l’aviæ maiciù aspëtou che m’arröbessan a machina
no me l’aivan miga segnalou!
no stâ à mette via a sponzi s’a l’é ancon umida
no stâ à mettite inte sta costion, perché a l’anià à finî mâ
maiciù m’aspëtava che ghe fïse mai tanta pua chì drento!
no me fio perché ti conti delongo de micce
o no m’à fæto o regallo e pe de ciù o no m’à manco fæto i ögui
no me gusta o teu ton desgaibou
no me gusta quella smersa de persoñe
no me gusta sta muxica, a l’é tròppo commerçiale
no me gusta sentîme incarregâ de tutte ste responsabilitæ
no me rassegno a-o mæ destin
scià no stâgghe à sciätâme tutti i libbri, pe piaxei!
o no me pâ un giudiçe imparçiale
a no me pâ unna representaçion guæi entuxasmante
sciben che no me sento ben, me son tiou sciù
no me son mai fiou de lê, no ò mai confiou inte lê
no me son permisso d’addesciâve perché me paivi stanchi
no stæ à mesciâve tròppo, quella banca a no l’é guæi rezzente
no stæ à mesciâve!
a seu opinion no â tegnivan ascosa
no ne sò ninte
no ne son guæi seguo
o no paghià mai o cafè, o l’é de brasso curto
o no s’incallava d’ammiâla
no stâ à parlâ comme i bricchetti davanti a-i figgeu!
no stâ à parlâ coscì fòrte, o figgeu o s’é tòsto addormio!
de chì no ghe passa mai nisciun
no penso che quelle ballette seggian mangiæse
o no perde occaxon pe dâ à divedde a seu stupiditæ
no staggo à portâ o pægua, tanto no ceuve
no poemmo perde sta partia
no pòsso creddighe che segge za passou vint’anni
a no pâ da credde, m’an dæto o primmo premio!
no pòsso mangiâ pe colaçion perché me faian i exammi do sangue
no pòsso presentâme à unn’intervista de travaggio con unna camixa con coscì tante ceighe
no pòsso perdonâ à mæ coxo o seu comportamento
no pòsso comportâ i scheñadrita!
no pòsso comportâ l’ipocrexia de quella persoña
no pòsso sciortî con viatri, me rincresce, son sciuto
staseia no pòsso sciortî, i mæ no me lascian
no poei parlâ coscì a-o commandante!
a no poeiva andâ avanti
o no poeiva fâ atro che dâghelo inderê
o no poeiva desdîse sensa passâ pe un contavesce
n’aggi poia, vegniemo à piggiâte in ariopòrto
n’aggiæ poia, restiò o tempo che ghe vorrià pe terminâ o travaggio
no ti peu anâ à l’estranxeo sensa passapòrto
no ti peu intrâ sensa biggetto
no ti peu parchezzâ lie, a l’é unna stradda particolâ
no ti peu acciantâ o teu galante a-o telefono!
no ti peu pretende d’avei delongo raxon
no ti peu addeuviâ unna limma da legno co-o færo!
no ti peu sciortî inte sta condiçion
no m’arregòrdo à che oa doviæ arrivâ o Carlo
no arriëscio à accapî de dond’o ne vëgne st’ödô
no m’arriëscio à credde ch’o m’agge mentio!
no arriëscio à leze a-o ciæo de candeia, ti peu açende a luxe?
no arriëscio à allevâ a maccia da-o mariölo
no arriëscio à alleva quella ciastra d’euio
no arriëscio à scorrî sta diascoa de çinsaa
no arriëscio à çerne un regallo pe mæ poæ
no arriëscio à mollâ o groppo che t’æ fæto
no arriëscio à stâ apreuvo a-o fî de sta stöia
no arriëscio à desmette de pensâ à l’urtima vòtta che emmo becciou
no arriëscio à desentegâ i ratti into staggio
no arriëscio à tegnîme o rie
o no ô sa manco lê quello ch’o veu
o no saveiva fâ atro che dormî
no saiva manco mi che resoluçion piggiâ
no savieiva comme dîghelo sensa fâ unna brutta figua
no savieiva cöse çerne tra Zena e Saña, me gustan tutte doe!
no savieiva pròpio comme ammobiliâ sta stançia
a no saià miga unn’atra de teu idee sciaccæle?
no saiò a-o conçerto, pe primma cösa perché o cantante o no me gusta, e dapeu perché devo travaggiâ
no stâ à scrive con tutti sti ponti d’esclamaçion, pâ che ti crii!!
no t’ê manco bon à sommâ doî numeri!
scià no stagghe à giaminâ pe portâ a valixe, ô fasso mi!
o no s’ea mai lasciou mette i pê adòsso da nisciun
no s’ean manco dæte conto che l’ea za quattr’oe
a no se fiava pe ninte
no se lascian impoñe ninte
no se peu mangiâ i pansöti sensa sarvia!
no se peuan mette in paragon
scià no l’agge poia, o dottô Rosci o l’é un òmmo de confiansa
no se peu intrâ sensa o bollettin
no se vedde un bellicite
no semmo arriescii à passâ tramezo a-a carca
no seggiæ delongo coscì serri!
no sei stæti corteixi co-i inviæ
no sei stuffi de mangiâ pisse tutti i giorni?
no sò pe cös’o serve st’angæzo, ma o l’é interessante
in sciâ fin no sò comme son arrestæ
no sò ninte in sce quello progetto
da lettiatua ruscia no ne sò ninte
no son avviou à beive coscì tanto
no son ninte contento
no son anæto a-o conçerto, cösa da quæ oua me pento
no son bon à parlâ o franseise canadeise
no son bon à conosce i fonzi
no son do tutto convinta de quello che ti dixi
no son sciortio à ciammâte
no ò posciuo tegnîme o cento
no patiscio quelli che scöxiscian i atri pe-o seu aspeto
no pòsso comportâ a seu fäscitæ
no compòrto e persoñe che mastrugan o mangiâ
no tiæ, son desarmou!
no stâ à spellâ a levre in cà perché ti brutti
no stâ à avansâ a testa da-o barconetto!
no stâ à straggiâ l’euio d’öiva extravergine pe frizze e patattiñe!
no stâ à piggiâtela, quello scignoro o l’é rustego con tutti
no te l’an dito che segnâ e persoñe co-o dio o l’é da mäducæ?
no stâ à tegnî o portafeuggio inta borsa, che maniman t’ô xattan
no stâ à sciätâte, calmite!
no te creddeiva bon de fâ unna cösa pægia
no te creddo ciù
no stâte à ascordâ de remesciâ o tocco d’ògni tanto!
no t’ò sentio che ti tornavi, dormiva comme un succon
o no te gusta l’euio d’oiva?
no te contiò mai donde ò interrou o tesöo!
no ti te sentiæ sola chì in montagna pe doî meixi?
no stâ à derenâte, pösite un pö!
no te spuan in bocca manco se te veddan moî da-a sæ
no stâme à tiâ i cavelli!
no toccâme i vestî!
no toccâ o scroccin fin à che no t’ê pronto pe tiâ
no stâ à toccâ l’æña co-i pê, che ti te bruxi
no compòrto a presensa de quella refuosa
no vâ a peña fâ o sfòrso
no ti veddi che son chì che travaggio?
no ti veddi comm’o l’é abbacioccou?
no me pâ mai de tardi de mangiâ quella pissa!
no me pâ mai de tardi de partî pe-e vacanse!
no veddo percöse mai doviæ fâ despægio
no ve convëgne parlâ
no stæve à affermâ!
no veuggio genâ nisciun, donca no parliò de politica
no veuggio mettime a berretta perché a m’abberruffa i cavelli
no veuggio miga anâ con lô
no veuggio pensâghe tròppo
no ne veuggio ciù savei de ti!
no veuggio pratticâ di delinquenti
no veuggio perde manco ciù unna poula in sce l’argomento
no veuggio tegnîte
no t’orriæ miga mettite quello gruzzo?
no vorriæ rendime refuoso con fâ tròppe domande
no vorrieiva responde subito a-a teu propòsta, m’é ciù cao dormîghe in çimma
a no l’é refuosa, a l’é solo un pittin serrâ co-e persoñe ch’a no conosce
perché, no l’é vea?
o no l’é o pòsto o ciù adattou da fâ ste cöse
no l’é de sæximo fiâse de ste gente
o no l’é ciù o benvegnuo pe-o seu comportamento sgreuzzo
o no l’é ciù tanto zoeno
o no l’é sciortio tanto ben comme l’atro
o no l’é stæto un bon accatto
no l’é tardi, ma fòscia l’é o caxo de tornâ inderê
nònna, ti gh’â fæ à portâ a spòrta?
sciben ch’ean ançien, aivan unna boña memöia
ben che se semmo sforsæ, no semmo arriescii à finî o travaggio pe tempo
sciben che me son cuou, a mæ tossa a persciste
sciben ch’o scrivan o n’aiva dæto a seu asseguaçion, gh’ea di ari into documento
con tutto che gh’é stæto un scciuppon l’emmo scampâ
pe commun passemmo e vacanse d’inverno in Trentin
notiçia poxitiva
novembre o l’é l’unzen meise de l’anno
nuo comme Dio o l’à fæto
ni vivo ni mòrto
è morto sotto una valanga di neve
ammia de no dâ unna succâ contra a miagia!
euggio a-o barcon ch’o sbatte!
bòssa, chiña a testa!
bòssa, o cantonê!
bòssa, ti porriësci cazze!
a passa o seu tempo libero co-a lettua
a l’à a cattedra de lettiatua italiaña
intrategnî i figgeu con zeughi e demoe
no pòsso soffrî o pesto sens’aggio!
ancheu o Michê o l’à unna cea abbötia
ancheu à Mesciña e temperatue an scompassou i 45°C
ancheu à scheua emmo parlou de lezze fasciste in sciâ razza
ancheu emmo camminou pe unn’oa
ancheu gh’é ciù tante persoñe che vëi
ancheu gh’é quattro graddi sott’a-o zero
ancheu co-a lalla emmo açimmou dozze arbanelle de pesto
ancheu gh’é a frïtâ de succhin
ancheu gh’é mai tanto cado che se sua fiña à l’ombra
ancheu ò cointou à finî sotta à doe slaviñe tanto che sciava
ancheu o parchezzo o l’é de badda
ancheu o tempo o l’é bon
ancheu e speçiaie en serræ perché o l’é festa
ancheu l’ægua a ven zu à bollacchi
ancheu l’allenatô o l’é deurto comme tutto
ancheu m’ei impia d’orgheuggio!
ancheu a no l’é de seguo à cà
ancheu ceuve in sce l’Italia do mezo
ancheu chì ceuve e se scuggia in scê stradde
ancheu se scciatta da-o cado
ancheu se mangia stocchefisce accommodou a-a zeneise
ancheu se sente o canto de çigae
ancheu tracianto e tomate
ancheu veuggio mangiâ de magro
ancheu veuggio stâ in cà
ancheu l’é i 10 de frevâ
ancheu l’é i 2 de zugno
ancheu l’é i doî de settembre do 2019
ancheu l’é i neuve de mazzo
ancheu l’é i sette de agosto, San Donou
ancheu l’é i trei de marso do 1999
ancheu l’é lunesdì a-i 8 de settembre do 2021
ancheu l’é un giorno de grande importansa
ancheu l’é unna giornâ ciæa
a-a giornâ d’ancheu no gh’é ciù de religion
tutti i anni a-i Santi femmo unna çeña co-a famiggia
tutti i anni elezzemmo un representante de classe
tutti i legni an a seu camoa
tutte e mattiñe passo da-o besagnin
tutti i meixi o se mangia o stipendio e dapeu o vëgne à domanda di dinæ
tutti i multipli de 4 en ascì multipli de 2
tutti i studenti reçevian un feuggio co-e domande de l’examme
d’in tanto in tanto a se giava e a me sciaccava de l’euggio
tutte e vòtte che se veddemmo, o l’à delongo un neuvo angæzo tecnològico
tutte e vòtte che gh’é un problema, sciòrte feua o figgio do fræ do Fruga à fâ o dottô pe televixon
tutte e vòtte che passa un motorin, se sente o mæximo bou bou do can do vexin
ou, che diascoa sei apreuvo à fâ viatri doî?!
a-o de là do confin co-a Fransa
oua stâme ben à sentî
oua beseugna batte o ballon
oua che ti m’ô fæ vegnî in cheu, in ponto cine, l’é sciortio quella comedia che voeivimo anâ à vedde
oua ch’o l’é in penscion, mæ poæ o l’à o tempo pe stâ apreuvo a-o seu giardin
pe-o momento no veuggio piggiâ de deçixoin de sprescia
oua o vento o s’ammerma e o vëgne o sô
oua ò mai ciù
oua però stanni sitto, sedonca m’arraggio
oua destendi i moscoli, særa i euggi e stanni apreuvo a-a mæ voxe
oua l’é o momento de mesciâse
à sto ponto semmo a-o seguo
l’é za tardi
se capisce che tutto l’é poscibile
paghemmo delongo a pixon avanti o tempo
balla de gomma, da cannon
tante persoñe no ean d’accòrdio
o parla o grego clascico
o parla in zerbo
o parla italian co-a còcina ligure
parla che sedonca t’ammasso!
parla ciù adaxo, no t’accapiscio!
o parla tra de lê
parlimene pe piaxei
parlime!
parlan in zeneise viaxo
parlan un zeneise cortivou
parlâ ciæo
parlâ co-o baccan o me mette anscietæ
parlâ, camminâ adaxo
ô parlæ o savoneise?
ti parli franseise megio de mi
ti parli spezzin?
parlemmo di driti de dònne
parlemmo de poexia
parlemmose ciæo
parlo o ciavæn
parlo o zeneise, o savoneise, o ciavæn
piggiâ parte à unna manifestaçion
piggiâ parte inte unna competiçion de neuo
tegnimmo con l’atra squaddra
o stà tutto o giorno a tiâ zu di tacchi contra o governo
in passâ tra i beussai me son sgranfignou
passâ à l’açion
a passava d’in casa
passaggiâ inte un parco
passo o tempo à leze libbri
pelle e òsse
o pensa a-i beseugni de tutti
o pensa ma o no fa ninte
pensa avanti de parlâ, pensa primma de parlâ
pensava d’ëse guaio do tutto, ma stamattin son torna a-o comenso, con freve e tossa
penso a-o cammin ch’ò za fæto
penso ch’arrestiò à travaggiâ fin a-a seia in sciô tardi
penso che unna çinsaa a m’agge assagoggiou in sciô brasso
pe çertidun a pesca a l’é solo che un spòrt
pe tiâ sciù o ponte levadô beseugna giâ a manoela
pe anâ in Arbâ ti peu piggiâ o 31 barrou
pe arvî sto portelletto ghe veu un cacciavia particolâ
pe sentî megio o l’à avvexinou a carrega à quella de l’amico
pe asseguâ a freschixe di produti, emmo çernuo di produttoî do pòsto
pe asseguâ a stabilitæ da struttua, l’architetto o l’à fæto azzonze di suppòrti
pe sciorbî quell’ægua beseugna addeuviâ unna sponzia
pe cantâ o trallalero ghe veu ascì i basci
pe combatto o refreidô beivo tanto té cado con limon e amê
pe acconsâ a pissa addeuvio solo che a sarsa de tomate, a mossarella, o baxaicò, l’euio e a sâ
pe definiçion, no se peu fattorizzâ i numeri primmi
de doçe emmo merelli e scciumma de læte
pe doman voei e trenette ò e troffiette?
pe intrâ a-o conservatöio o l’à dovuo passâ trei exammi
pe fâ sciugâ ciù a-a spedia o lençeu se peu tòrsilo
pe fâ i bescheutti de nisseue ò addeuviou 5kg de nisseue brustolie
pe inandiâ o pesto n’ammanca aggio, pigneu, baxaicò e un bello mortâ de marmao
pe fâ a çimma a-a zeneise gh’é beseugno de tanta persa
pe fâ a confittua, comensa con levâ e òsse a-i agriòtti
pe fâse perdonâ o gh’à portou unna sciô
pe piaxei, che ognidun o s’assette a-o seu pòsto
pe piaxei, demmose do ti pe semplificâ e cöse!
pe piaxei, no stæ à invitâla, maniman mi no vëgno
pe piaxei, no stâ à contâme quella de l’uga!
pe scciappâ o granito gh’é beseugno de di instrumenti particolæ
ancon d’assæ che an desmisso de rattellâse!
pe fortuña o l’ea solo che un peson
pe fortuña an conosciuo de ficco a ciappoa do nemigo
ancon d’assæ che no eimo in cà quande l’é deruou a soffita!
pe fortuña ancheu o mâ o l’é carmo
pe fortuña emmo posciuo schivâ l’attacco nemigo
pe fortuña, o climma inte quella region o permette træ arrecuggeite à l’anno
se capisce che no ti gh’â fæ à inmagrî, ti t’accatti un cabarê de paste tutti i giorni!
pe-i mæ gusti a gh’é tròppa sâ
pe-o battezzo gh’an regallou un brassaletto d’argento
pe l’intervista me son misso unna crovata de sæa giana
pe-o fen m’é ciù cao deuviâ un forcafæro con quattro borchi
pe-o pesto co-i faxolin e e patatte à mi m’é ciù cao e troffiette ò e lasagne
pe-o pöco che ti n’æ beseugno, sta machina a va ben
pe l’arrangiamento do conto sei pregæ de contattâne o ciù fito che poei
pe-o seu nataliçio gh’an regallou un violin neuvo
pe vegnî prattichi beseugna travaggiâghe tutti i giorni
pe inandiâ unna neuva attivitæ serve do capitale
apreuvo a-a cheita a s’é rotta unna gamba
pe-a costion do scito cöse t’æ deçiso?
pe-a maioneise mi addeuvio ascì o ciæo d’euvo
pe-a cioenda de l’òrto ò addeuviou do fïferretto
pe-a spediçion gh’é beseugno de unn’imballatua adattâ, donca se va à reisego ch’a se dannezze
pe-a traduçion m’an dæto duxento euro
pe-a vacansa in croxea l’agençia de viægi a m’à piggiou 6.000€
pe arvî o programma, sciacca in sce sta figua
pe levâ e patatte ò addeuviou a sappa
pe fâ a pasta me gh’é vosciuo ciù pöca fæña do previsto
pe mi a l’é a mæxima
pe menda, me moæ a m’inandiava caròttoe e fenoggi crui
pe montâ o letto, açertite che e creñe in sciâ testea combaxan do tutto con quelle in sciâ struttua do letto
pe raxoin de seguessa an deçiso de cangiâ a vegia ringhea ruzzenente
pe costrenzime à fâ unna cösa pægia dovian passâ in sciô mæ còrpo
pe-o momento son portou à dî de scì
pe passâ da-a pòrta o l’à da cegâ a testa
pe piaxei, scià m’ô sa dî che oa l’é?
pe portâ sta lettia m’é toccou fâ un muggio de viægi
de primmo emmo e piccagge co-o tocco de carne ò o riso co-o safran
pe puniçion, o capoâ o l’é stæto misso de façion pe trei giorni da-a fia
pe quante giorni t’æ fæto a valixe?
da quello che ò sentio, en in scî pissi de deciarâ bancarotta
pe ciù che fasso, no arriëscio à desbarassâme da st’influensa
ben che peuan mesciâ e ae, i pinguin no en boin à xoâ
in ponto çeña, poemmo anâ a-a sestriña
pe sta reçetta serve un pan de butiro
pe sta reçetta serve o peivie in grañe ò o peivie maxinou?
pe sta reçetta gh’é beseugno de unna testa d’aggio, taggiâ à meitæ
pe raxoin de seguessa, i barcoin a-o cian de tæra an e ferræ
pe st’esperimento chì gh’é beseugno de un ò ciù tanti volontäi
pe destendime a-a seia zeugo a-o solitäio
pe dâ recatto a-a biçicleta me serve unn’arneise particolâ
pe deslenguâ a çeia se peu deuviâ l’ægua de raxa
pe segondo gh’é e verdue piñe a-a ligure
pe desgraçia, o pacco o l’é anæto perso into traspòrto
pe mesciâ l’anchizze emmo addeuviou a taggia
pe tritollâ a persa mi addeuvieiva a mëzaluña
per un travaggio coscì fadigoso no son pagâ abasta
pe un momento emmo posciuo ammiâ e stelle
pe unna cavarcata coscì longa ò beseugno de un bon cavallo
pe unna costion coscì grave aviësci dovuo piggiâ conseggio da-o mego!
pe unna vòtta, perché no ti preuvi à fâ quarcösa pe-i atri?
apreuvo a-a giassa se scuggia in sciâ stradda
pe caxon de unna perdia, a giusterna a s’é vuâ inte doî giorni
perdingoliña, no attreuvo ciù o portafeuggio
perché ti guiddi delongo quella cafettea ch’a se rompe tutte e settemañe?
percöse fæ tanto sciato?
perché t’æ cacciou in tæra teu seu?
percöse me schivan pe-a stradda?
perché ti me ravatti inte stacche?
percöse ti me conti sta stöia asciurda?
perché no ti çerchi de fâ vegnî coæ à mæ fræ d’anâ con niatri a-o cine?
perché no ti særi a bocca?
perché no ti sciòrti e ti â cianti de sciugâ?
perché no ti fæ voto de castitæ?
perché no mangiæ?
perché no v’affermæ pe-a çeña?
perché no ti piggi torna a penna inte moen e ti finisci a stöia?
perché no addeuviemmo l’ægua ciuvaña pe lavâ a machina?
perché no v’affermæ pe-a çeña?
perché a-o manco no ti dæ unna man d’aggiutto a-e tò seu?
percöse ti perscisti se ti veddi che coscì o no fonçioña?
percöse ti sbraggi comme un matto?
percöse t’ê triste?
perché en assettæ lazù inte quello canto?
perché ti straggi tutta quell’ægua?
staseia porriëscimo veddise un cine, cöse ti ne dixi?
percöse ti stii se dapeu ti cacci i vestî abrettio inte l’armäio?
perché ti sbraggi coscì?
perdise inti detaggi
fiña o poæ o cianzeiva
perturbaçioin spesse in sce tutta a region
piggiâ o dexe de dinæ
pescio d’ægua doçe, pescio de mâ
cianzemmo i erroî che an portou à sta desfæta
ciantila de dindanâte e treuvite un travaggio!
ciantila de sbraggiâ!
acciantâ un cancæto inta miagia
acciantemmo unna semensa
pria travaggiâ da-o tempo, da l’ægua
incangio, perché no ti stæ un pö sitto oua?
ciutòsto che tedeschi, à mi pan austriachi
ciù o vëgne vegio, ciù o vëgne stondäio
ciù se dexidia unna cösa e meno a se peu ottegnî
ciù tardi ò da vedde mæ fræ
cian cianin o son o s’é ammermou
cian cianin, a ruzze a l’à smangiou a struttua metallica do ponte
de lì à no guæi o treno o l’é arrivou a-a staçion de Zena Bösanæo
dapeu o s’é misso torna à dormî co-a pansa piña
ponente-meistro
a pòrta in scê spalle un mandillo grande de sæa giana
pòrtilo con ti
pòrtime un pö quello angæzo in sciâ töa!
pòrtime unna bottiggia de vin gianco
portâ à scheuve e bestie
portâ a-a roviña
portâ a borsa in scê spalle
portâ unna cadenetta a-o còllo
portæve apreuvo unna bella provixon d’ægua
pòrtite o çimmello e un bollacco
pòrtite un cappello pe avvardâte da-o sô!
pòrtite unna maggia, che gh’é freido!
a portava unna röba rossa
a portava unna croxe d’argento a-o còllo
pòrto a fruta in töa
poei lasciâ i vestî inti armaietti ch’en into vestiäio
ti te poeivi avansâ de fâ quella battua!
porriësci inlustrâme torna o vòstro cian?
ti porriësci ammermâ o volumme de l’aradio?
ti porriësci abbigoelâ quello garbuggio de fî?
ti porriësci serrâ o portelletto da machina?
ti peu miga stâ derê a-o figgeu tanto che vaggo à fâ a speisa?
ti porriësci sviluppâ st’argomentaçion de ciù?
ti peu miga tegnîme o figgeu pe un segondo?
a prattica a meixiña
l’é comme s’a m’aise dito d’anâ à cà do diao
fan a caitæ
pròpio coscì, t’æ raxon!
predican che o Segnô o l’à creou l’universo
t’ê ciù cao anâ in montagna ò a-a mæña?
t’é ciù cao beive l’ægua minerale ò va ben ascì l’ægua do bronzin?
t’ê ciù cao i succhin pin ò e meizañe piñe?
t’ê ciù cao a cicolata neigra ò quella a-o læte?
m’é ciù cao anâ a-o supermercou ciù tardi, quande l’é ciù pöco gremenio
me son ciù cäi i libbri con tante figue
m’é ciù cao i vestî con di coî carreghi de stæ
m’é ciù cao un bon vin da pastezzâ che çerti vin particolæ
m’é ciù cao addeuviâ l’euio d’oiva che o butiro
pregan e se battan o peto
arretio 100 euro da-o mæ conto
piggiâ l’asmia
piggiâ l’ammia in sciô bersaggio
piggiâ a penscion
piggiâ o legnetto a l’é stæta unna baccâ pe lê
piggiâse un ballon inta faccia
piggiâse un resato
piggiæ l’asmia e… feugo!
scià ne pigge voscià pe-o primmo, sciô giudiçe!
scià s’ô pigge, sciâ meistra
piggia o boei, perché emmo da cavâ un beuggio pe acciantâ l’erbo de perseghe
piggia o tirabuscion e arvi quella bottiggia de vin neigro
piggia a ciave e invia sto bollon
piggia a mëzaluña e inandime un soffrito de çioule, caròttoe, aggio, sellao e porsemmo
piggia a primma in sciâ drita, dapeu vanni avanti, cà mæ a l’é in fondo da stradda
piggia a pròscima stradda in sciâ drita
piggia a segonda stradda in sciâ manciña
piggia a tersa in sciâ drita, dapeu gia in San Loenso
piggia a tersa stradda in sciâ drita
piggia o strasson da allevâ a pua
piggia l’ascensô fin a-o trezzen cian
piggia o pægua perché anià à ceuve
piggia quello che ti veu sensa gena, t’ê invitou
piggia stivæ e paa, che gh’é da pæzâ a bratta
piggio l’autobo tutti i giorni pe anâ in sciô travaggio
piggio o pægua de za che ceuve
piggio sta meixiña træ vòtte a-o giorno
inandia un testo riondo da 30 çentimetri de diametro
inandio o soffrito d’aggio e porsemmo co-a mëzaluña
fito, ascondite!
avanti da Brexit, o produto interno brutto do Regno Unio o stava da pao con quello da Fransa
primma da festa de laurea veuggio anâ da-o perrucchê
primma da palestra besugnieiva fâ un pasto legio
primma de l’appontamento a l’à vosciuo dâse recatto
avanti d’anâ à dormî lezo delongo pe mez’oa
primma d’anâ da un speçialista, ciammo delongo o mego de casa pe un primmo pai
avanti d’avei piggiou o cafè t’ê pròpio stondäio!
primma che comensemmo, beseugna che seggimo tutti d’accòrdio
avanti de coxinâ m’inlasso a scösâ
primma de dormî, me fasso delongo un decheutto de scioî de tiggio
primma d’intrâ inta stançia, ò bestentou pe longo tempo
avanti de pensâ a-i dinæ, ammia pe primma cösa de comportâte ben
primma de piggiâ parte a-e attivitæ de gruppo beseugna fâ unna vixita da-o mego
primma d’allugâ i tondi inta credensa, î lascio sciugâ inta vascellæa
primma de chinâ emmo aggiuttou a ciusma à ormezzâ
primma de stiâ i lençeu, beseugna destendili ben ben
primma d’anâ inderê à casa beseugna che passe à cattâ ancon un pâ de cöse a-o supermercou
avanti de sciortî, ei da destrigâ i travaggi de casa
primma a l’ea intrâ e dapeu a l’ea torna feua
primma finiscio o lou, dòppo sciòrto de cà
fito ò tardi beseugna che deçidemmo cöse fâ de quelli vestî vegi
prinçipe ereditäio
sensa sentimenti
pronto a-o sagrifiçio pe-i sò amixi
pronti, chi l’é chi parla?
mettemmose à l’assosto da l’ægua sotta à quella toâ
preuva à piccâ, sedonca ciammime
preuva à fâ passâ o cavo into pertuso
preuva à addrissâ o modiggion, o l’é ancon stòrto
provæ à passâ de chì
provavan unna profonda invidia verso i dirizzenti
o l’à provou à fâ luxe co-a pilla, ma a l’ea descarrega
pubricâ inte unna revista
pubricâ un libbro, un cine
nettezzo o bagno unna vòtta pe settemaña
ti peu arrembâ a pòrta?
ti peu arrangiâ un pittin megio e scioî inte l’amoa?
ti peu tiâ sciù un pittin a tendia do barcon?
ti peu dâ fondo ti a-a barca?
ti peu ammiâ se o barcon o l’é averto?
ti peu ammermâ o volumme?
ti peu piggiâme unna föto?
ti peu mangiâ co-o cavallo
ti peu passâ a spassoia inte l’intrâ?
ti peu assettâte dondesesegge che gh’é pòsto
ben che travaggio, no arriëscio à arrivâ a-a fin do meise
ne rincresce informâve che no porriemo piggiâ parte à l’assemblea
pe desgraçia o tempo grammo o l’à caxonou tanti desaxi
me rincresce che no pòsso fâ megio de coscì
peu dâse che vëgnan doman
peu vegnî chisesegge
chì parlemmo ligure
quæ o l’é o numero atòmico do ciongio?
quæ l’é o senso da vitta?
quæ o l’é o treno?
quæ o l’é o volumme da Tæra?
quæ o l’é o scagno de competensa pe sta domanda?
dötrei gòtti d’ægua me faian scentâ a sæ
quarche mäducou o l’à lasciou unna straponta in sciâ ziña da stradda
quarcösa da mette sotta i denti
quarchedun o gh’à scciappou o barconetto da machina con un mon
quarchedun o l’à çercou d’appissâ un inçendio inta baracca di attressi
quarchedun o l’à scciancou l’unzeña pagina do libbro
quarchedun o m’à dito che o Marco o l’é anæto in penscion
quæ o l’é ch’o t’é ciù cao?
se maniman no gh’é nisciun da-o portê, domandæ a-i vexin
se maniman ô ciamma, dîghe che no ghe son
quæ a l’é a machina ch’a t’ê ciù caa?
quande cæzo o gatto, lê o ronfa
quande l’é che arrivemmo?
quande beivo, finiscio pe dî de bellinate
quande canto a me vibra a lunetta
quande gh’é da fâ un servixo, o no dixe mai de no
quande gh’é da fâ un servixo, o no dixe mai de no
quande gh’é seçia beseugna avansâ l’ægua
quande l’é che dan e pagelle?
quande diggo de no, l’é no
quande s’é fæto giorno eimo ancon apreuvo co-o viægio
quande dòrmo sorvin, tio à ronfâ
quande dòrmo pöco, n’arriëscio à conçentrâme
quande dòrmo sciato delongo i lençeu
quande gh’é freido s’à coæ d’ingheuggise inte coverte
quande ti fæ coscì mi no t’arrezo!
quande gh’an dæto a notiçia de l’armistiçio, an cento da-o contento
quande ghe parli de travaggio, o cangia de descorso
quande ghe l’ò dito, o no voeiva creddighe
comm’a l’à sacciuo d’avei guägno a-o semenäio, a l’à stralunou i euggi
quand’o l’à sacciuo a notiçia, o l’é anæto in bròddo de taggiæn
quande a l’à visto o conto, a l’é vegnua futa
quande t’æ finio de lavâli, appilla i tondi cianelli in sce quella töa
quande ti l’æ a pròscima vixita?
quand’an averto o descarrego da preisa, l’é sciortio un roggio d’ægua stramesuou
quand’ò sacciuo ch’ò guägno o premio, ò toccou o çê co-o dio
quande o gatto o l’à e sampe brutte de bratta, ô scoro de cà
quande a meistra a no gh’é, i studenti sciampraddan
quande a reçetta a dixe che ghe veu un spigo d’aggio, mi ghe ne metto unna testa
quande a bara do parchezzo a l’é serrâ, veu dî ch’o l’é pin
quande o resveggin o l’à sunnou se semmo addesciæ mävoentea
quande travaggio into giardin, me metto indòsso unna scösâ pe avvardâme da-a bratta
quande ti î æ investii quelli dinæ?
quande l’ascetta a l’à corpia, a çeppa a s’é rotta inta doî
quande mæ coxo o se gena, o vëgne rosso comme unna tomata
quande no l’an invitou a-a festa, o gh’é arrestou pròpio mâ
quande no l’an trovâ in cà son sciortie
quande quello can o l’à baiou m’â son fæta inte braghe da-a poia
quande ti razzonzi o teu compagno de squaddra, passighe o testimònio
quande chiño zu pe quella scâ à cägòllo ò delongo poia de cazze
quand’o se saià deslenguou o butiro, frizzi o pescio inta poela
quande s’é sacciuo ch’o s’aiva accattou a laurea, o ministro o s’é visto costreito à consegnâ e dimiscioin
quande ghe sata a bostica, o comensa à tiâ zu di tacchi
quand’a l’é costion de fâ di negòçi, a seu natua miödiña a sciòrte
quand’o s’é dæto conto da festa à sorpreisa che gh’aivimo inandiou o s’é commòsso
quande son preoccupou, me divago con ammiâ a televixon
quand’o stranua, o mæ can o s’inspaxima da pe lê
quande vegniei torna à trovâne à Saña?
quande sciortià o pròscimo libbro da saga?
quande ti vëgni à trovâme se mangemmo un bello pollastro a-o ròsto
quande ti vëgni à trovâme?
quande ti veu mangiâ, rescäda a suppa de çeixai e tia feua o piaxentin da-o frigorifero
quande l’é cheito o quaddro me son piggiou un de quelli resati…
quande gh’é cado a giassa a se deslengua
quande l’é che ti fæ i anni?
quante bruttixe inte sta stançia!
mai tanti agriòtti che mangiavimo de stæ in campagna!
quante consonante gh’é inte l’alfabeto?
quante oe ti studdi a-o giorno?
quante settemañe l’ammanca ancon à l’examme
quante vòtte a-o meise beseugna lavâ i lençeu?
quante battue cardiache t’æ contou?
quante belle demoe che t’æ!
quante citti gh’é inte un metro?
quante zugoei ghe veu pe unna partia à sgobba?
quante n’emmo ancheu?
quanti ponti a vâ sta carta chì?
quante dinæ t’æ a-a man?
quante ghe veu pe arrivâ fin à in çentro?
quante vëgne a-o chillo o formaggio?
quante vëgne quella rela de pescio spâ?
quante vëgne un biggetto ordinäio?
quante ti gh’æ dæto a-a perrucchea?
quante t’é toccou camminâ quande se t’é rotto a machina?
quante t’an piggiou pe quella scurtua?
quant’a ghe mette sta vittua pe arrivâ a-i 100 km/h?
comm’en cae ste giæe!
quante vëgne i bròccoli a-o chillo?
quante ve tocca spende a-o meise apreuvo a-a pixon?
quante tempo a l’à da cheuxe a pasta?
quant’o t’à ciammou pe-e caròttoe?
quante t’an ciammou pe dâ recatto a-e scarpe?
quante t’an scamottou quelli doî mastrussê?
quante vëgnan e bananne da-o besagnin?
quant’a vëgne sta scurtua de bronzo?
quante vëgne un læte e cafè e un sugo de çetron?
quant’o l’é grande sto campo chì?
mai scua ch’a l’é sta stançia!
quant’o vëgne quello libbro in scê tradiçioin da Liguria?
quelli doî colleghi se parlan d’arrescoso
quelli doî massachen fan un sciato de l’inferno co-o martello
quelli gatti stan a-o sô tutto o giorno
quelle legere an alleccou a vittima con de promisse fäse
quelli migranti en scappæ da-a guæra
quelli zoveni che te diva son passæ pe vedde comm’o stà o Françesco
quelli figgeu en assæ zoeni
quelli sordatti en de battuggia staseia
quelli tötani ean tròppo dui, fòscia anavan cheutti ciù pöco
quelli truffadoî an provou à fâme vedde bisce e baggi
quelli teu amixi me pan un pö sciaccæli!
quello figgeuo o l’é tanto paxo
quello figgeu o l’é un tresto
quello banchê o n’à imbroggiou
quello cämâ de porçellaña o l’é stæto un regallo de mæ besavo à mæ messiavo
quello zugou da ballon o l’à di reflesci ben ben lesti
quello camio o pòrta di salammi de Sant’Orçeise
quello candidato o no l’à ottegnuo nisciun voto
quello can o l’é pin d’affeçion perché ghe pòrto da mangiâ
quell’ardiciòcca a l’é ancon da acconsâ
quella cafettea a no camiña à ciù de 40 km/h
quello cavallo o l’é leccæso de succao
quello conçerto o m’à inspirou à comensâ torna co-e leçioin de violin
quello conçerto rock no me l’ascordiò maiciù
quella legera a mätratta delongo a moggê
quello fïferretto o m’à fæto un taggio in sciâ masca
quello fotògrafo o l’à un euggio incredibile pe-a compoxiçion
quello scceuppo o tia i proiettili à ciù de 3.000 km/h
quello fonzo o saià mangiæso ò teuscego?
quello zugou o l’é in offside
quella demoa à mòlla a se carrega con giâ unna manoela
o giornalâ o travaggia inta butega da giornali de stradda 25 arvî
quello giorno o l’é stæto sens’atro o ciù bello da mæ vitta
quello giorno, pe desgraçia, m’ea ascordou o portafeuggio in cà
quello maxellâ o l’é stæto delongo pigoggioso
quella maggia de laña a me sgranfigna a pelle
quello mäducou o no m’à manco dito «boñaseia»
quella legera o m’à ingannou torna!
quello mecanico o l’à esperiensa co-e machine tedesche?
quello mego o l’é stæto un angeo, o m’à sarvou a vitta
quello massacan o l’à fæto un travaggio a-a biscöchiña
quello massacan o travaggia a-a biscöchiña
quello paise o vive de turiximo
quello palaçio o l’é stæto deruou pe fâ spaçio a-a stradda ferrâ
quello petene d’òsso e argento o l’é unna relichia de famiggia
quello porton de færo o pesià çento chilli!
quello pöveo diao o travaggia comme un can e o no guägna l’ægua da lavâse a faccia
quello pöveo diao o l’é pròpio mäpiggiou
quello pöveo meschinetto o cianzeiva
quello pöveo figgeu o l’é finio in prexon
quello pöveo figgeu o l’é finio sotta à un treno
quello quaddro a l’é unn’ordenäia imitaçion
quello figgeu o mäveggiava tutti
quello figgeu o l’é apreuvo à piggiâ unna gramma chiña
quello figgeu o l’é pròpio scernio
quello figgeu o l’é pròpio sucido, o no se fa mai a dòccia
con quello sciato tutt’assemme o sangue o m’é anæto in ægua
quello scignoro o giastemma comme un turco
quello scignoro o l’à unna ciastra in sciô còllo da camixa
quello vascello à l’amâ o batte bandea zeneise
quello vegio leppegoso o me mette angoscia!
quella röba rossa a reciamma i euggi de tutti
quello vestî o l’é mai tanto ordenäio ch’o s’é descuxio comm’o l’ò lavou
quello video o no l’é veo, o l’é stæto fæto con l’intelligensa artifiçiale
quello vin o l’ea mai tanto mòllo ch’o paiva ægua
quello vin o l’é grammo
quello giabandea o l’à cangiou trei partii inte doî anni!
quella biçicletta a l’é a mæ, lascila arrembâ à l’erbo, pe piaxei
quella stondäia a l’é temmua da tutti i studenti
quella camea a l’é delongo corteise co-e casañe
quella cornixe indoâ a distrae l’attençion da-o delicou aquarello ch’a contëgne
quella discuscion a l’à caxonou unn’avveneuia inta seu relaçion
quella dònna a passieiva in sciô còrpo de seu moæ pe fâ carriera
quella a fa da scemma, ma in realtæ a l’à accapio tutto
quello giachê o ven sott’a-i sciuscianta euro
quella guaixon a l’é stæta un regallo da-o çê
quella lì a l’é mæ moggê
l’é di anni che quella machina a no l’é ciù in deuvia
quello mei o l’é mezo marso, o l’à o bäbòllo
quella butegâ a l’é unna mastrussea
quella pòrta a scrosce, a l’à beseugno de un pittin d’euio
quella promoçion a l’é sens’atro unna truffa
quella propòsta l’açettieiva à streit’euggi
quella figgia a l’à un rie e unn’allegria che contaggian
quella figgia a pâ unn’ægua coâ, ma in veitæ à l’é problematica comme tutto
quella registra a l’é avvoxâ pe-i seu cini poliçieschi
quella carrega a scrosce
quella scignoa assettâ a-o töin a l’é propietäia de unna porçion da dita
quella sò äia da patriçio
quella monega a l’é unna dònna de gran rigô
quella ciappa l’ò guägna l’anno passou
quella tribù a l’adora o Sô comme divinitæ
quella ventoela a sciorbe mâ
quella vernixe a tia a-o verde
quella vixon tutt’assemme a l’à addesciou in lê de l’anscietæ
quella a l’é unn’atra cösa
quelle ballette en teusceghe
quelli mei saian ascì mäfæti, ma en ciù che boin!
quelli do cian de d’ato fan do sciato into mesciâ i mòbili
quelli son i figgeu de che te diva
quello lì oua o no gh’intra
quello scavisso o m’à sciätou tutta a coxiña, con lasciâ e demoe da tutte e parte
quello sciaccælo o sostëgne che ghe segge unna connescion tra e piramide e i alieni
quello scì ch’o l’é un politico daben, ch’o pensa a-o ben commun e no à inricchîse!
quello tämasso o l’à fæto un reuito inta representaçion
quello o l’é un libbro de varsciua, manezzilo con attençion
quell’articolo de giornale o m’à dannezzou
quello luxan o m’é delongo parsciuo unna persoña corretta
quell’impiegou o no l’é stæto guæi corteise
quello òmmo o ghe mette angoscia
quell’òmmo o l’é un santo
st’artista a l’à un talento pròpio da conto
sta barca à remme a no l’é adattâ a-a navegaçion à l’amâ
sta battaggia a representa un di momenti ciù scignificativi da segonda guæra mondiale
sta bottiggia â tëgno da-a parte pe Dënâ
sta camixa a l’é fæta con un tesciuo ch’o resciste a-e ceighe
sta carne a l’é fiosa
sta carta a l’addeuvia a proieçion de Mercatô
sta çittæ a l’arregòrda Spezza
sta colònna chì a no peu arreze o peiso di cen de d’ato
sta cösa a l’é sensa paragon
sta crovata a me strangoa!
sta deçixon a l’avià unn’influensa diretta in sce l’economia do paise
sta deçixon a l’é competensa da prescidente
in sce sta dötriña i ciù tanti son d’accòrdio
sto barcon o no se særa ben perché o legno o s’é insciou apreuvo à l’umiditæ
sta fugassa co-o formaggio a l’é davei boña
sta fugassa a l’é tròppo drua
sto giachê o te scazze à chiffo
sto giachê o l’é fæto con un materiale particolâ ch’o respia ma o l’é stagno
ste fädette no ghe van ben
st’interpretaçion do testo a l’à l’arrembo de di filòloghi d’autoritæ
sta lettia a l’é stæta fäscificâ
sta ciæbella a l’é schillente comme tutto
sta grigoa a l’é avvardâ da-a lezze
sta machina a sciorbe ben ben da benziña
sta machina a l’é ben ben lesta
sta machina a fa sciato, mi â portieiva da-o mecanico
sta maggetta a l’é pròpio da mæ mesua
sta moutia a no l’à perdonou nisciun
sta maratoña sott’a-o sô d’agosto a m’à bella che derenou
sta meixiña a bruxa
sto mei o l’é mezo marso, caccilo via
sta menestra a l’à un savô particolâ
sta menestra chì a me mette angoscia
sta menestra a l’é ciù boña che quella de vëi
sta menestra a l’é un pittin savoia
sta möto a vëgne chinzemia euro
sta mossarella de bufaa a l’é caa
sta chì no me â beivo!
sto chì o no l’é o momento giusto pe parlâne
sta notiçia a n’à tiou sciù o cheu
sta neuva a l’é un grammo segno pe l’economia do paise
sta neuva meixiña a m’à fæto desinsciâ a cea
sta poula zeneise ti â saveivi?
sta poula a l’à trei scignificæ despægi
sta poula a l’é tròppo ordenäia, deuvine unn’atra
sta persoña a l’à quarcösa de strafaläio
sto persego o l’é ben ben doçe
sta poexia a me ven zu latiña
sta chì a l’é unna politica finançiäia ch’a dà l’äia fòrte d’ëse razzista
sta proçedua a no l’é permissa in Italia
sta prolonga a s’ingheugge mâ
sta spussa a ven da-o gruzzo in sciâ ciazza
sta reçetta a no l’à o bollo do mego
sta reçetta a no l’é atro che butiro frito e succao
sta reparaçion a l’é stæta fæta pròpio a-a biscöchiña
sta revista a l’é scrita areo in ligure
sta pria rudega a l’é perfetta pe l’arrampinâ
sta montâ a no finisce mai
sta scâ de legno a no l’é guæi rezzente
sta scâ a l’é tròppo erta, quande ghe monto me gia a testa
sta scarpa a no cäsa ben
sta carrega a lòccia, stanni attento
sta settemaña semmo pròpio piggiæ!
sta scituaçion a me gena
sta stançia a l’é ciæa
sta stançia a l’é sëi metri pe sette
sta statua a l’é fæta d’öo
sta stöia a l’appascioña tutti
sta stöia â conoscio à memöia
sta stradda a conliga Zena à Recco
sta strà a no l’é stæta progettâ pe-i cammi
sta tæra a l’é perfetta pe-e vigne
sto decheutto o l’à un savô delicou
sta tore a l’é stæta tiâ sciù pe avvistâ e nave sæxiñe
sta tovaggia a l’ea de mæ madonnâ
sta smersa de mei a me gusta
sta coæ a vegniva tutti i giorni ciù fòrte
stavòtta ti ghe staiæ guæi à Zena?
stavòtta o l’à mantegnuo a poula
stavòtta t’æ guägno ti
stavòtta no vëgno, son derenou
questa a l’é grania! questa a l’é gròssa!
sta chì a l’é a machina di seu
sta chì a l’é a chinzeña vittöia da-a fia da nueuia norvegiña
sta chì a l’é a saxon che scioisce i perseghi
sta chì a l’é a tò seuxoa futua
sta chì a l’é l’urtima vòtta che t’impremuo di dinæ
sta chì a l’é neuva!
sta chì a l’é uña de quelle persoñe che no compòrto
ste ciappellette en mai tanto tacchigne che uña a se m’é attaccâ in sciô çê da bocca
ste casce no reproduxan ben i erti
ste fotografie ne parlan d’atri tempi
ste informaçioin en a-a dispoxiçion solo che di membri de l’assoçiaçion
ste nespoe son peie
ste nuvie no promettan ben!
ste poule vëgnan da-o latin
ste scarpe te van giuste
ste scarpe te van giuste
ste chì en de çircostanse bizare
sti bescheutti de cicolata en sensa pægi, nònna!
sti papê mostran che i propietäi semmo niatri
sti caxi l’an sciätou
sti fæti dixan tutto
sti libbri contëgnan o sæximo di nòstri vegi
sti messaggi segretti beseugna lezili e dapeu destruili de ficco
ste braghe son assæ prattiche perché an tante stacche
sti chì en i exiti de un studio rigoroso de l’Universcitæ de Tokyo
sti töin en tròppo basci
st’abeto o saià erto a-o manco çentovinti metri
st’erbo o l’à sæ
sto scito o l’à un bon isoamento termico
s’attresso o no l’é bon pe l’utilizzaçion che ti ne veu fâ
sto bigetto o l’é ancon valido?
sto butiro coscì bon o s’accobbia a-a perfeçion con unna fetta de pan casængo
sto cado o me fa vegnî sæ
sto canâ o pòrta e ægue into sciumme
sto candê d’argento o l’ea de mæ besava
sto can o l’é pin de pei
sta smersa de lou de man primma o dòppo a dereña tutti
sto casamento o l’é à cianta quaddra
sta lanterna a l’à un periodo de dexe segondi
sto fæto o doviæ mostrâte à ëse ciù modesto
sto cine o l’ammagoña tutti quelli che l’ammian
sto formaggio o fa a fia se ti l’ascadi
sto formaggio o pessiga
sto formaggio o ne sa de scappin!
sto formaggio o ne sa de moffa
sta smersa de muxica a no me gusta
sto giorno de festa o ven pròpio à taggio, son stanco comme unna bestia
st’oegê o l’é tròppo erto pe mi, me ven di doî into còllo
sta bestieta a l’é un parascito ch’o dannezza e vigne
st’investimento o compòrta confiansa inte teu capaçitæ
sto lago artifiçiale o l’é unn’importante reserva d’ægua pe-a region
sto scianco da colliña o l’é rapido
sto leitâ o l’à finio o leite scciummou
sto travaggio o l’é cösa de bon fâ
sto travaggio o l’é ben ben difficoltoso
sto libbro o vâ ciù de çento euro
sto libbro o l’intende mostrâ o megio metodo pe studiâ unna lengua foresta
sto libbro o m’appascioña
sto libbro o l’arrecheugge dexe conti de l’orrô
sto libbro chì o l’é bon pe-i figgeu
sto libbro o l’é pròpio unna bella lettua
sto libbro o l’é stæto scrito da mi
sta maggia a l’é tròppo descollâ, a no va ben pe l’inverno
sta straponta a me fa vegnî un dô de scheña fortiscimo
sta straponta a no l’é guæi còmmoda
sto menestron o l’à un bon savô
sto modello de computer o vâ o doggio che l’atro
sto museo o l’é tra i ciù degni de nòtta d’Italia
sta butega a l’é tròppo caistiosa!
sto chì o no l’é o momento ciù adattou pe parlâghe
sto neuvo album o s’azzonze a-i tanti succesci de l’artista de sti urtimi anni
sto pan o l’é fresco
sto parchezzo o l’é assegnou a-i rexidenti
sto pescio fresco o ne sa d’arzillo
sto pescio o l’à un bon savô d’arzillo, o saià fresco
sto pescio o saià ben fresco, ma o l’é pin de resche e scagge
sto pescio o l’é pin de resche
sto cian de travaggio o l’é un pacciugo, no gh’accapiscio ninte
sto pòsto o l’é assegnou à mi
sto problema o no n’interessa
sto chì o l’é o mæ
sto quaddro o no vâ guæi
sto quaddro o l’é unn’imitaçion
sto quartê o no l’ea coscì sucido quand’ea zoveno
sto regallo o no l’é miga pe ti!
sto retræto o l’é assæ ordenäio, con de pennellæ desordenæ
sto retræto o l’é pròpio unna çiötaia
sta sâ a no saa assæ
sto savon o no me pâ guæi bon
sto savon o l’é davei de boña reisa contra e macce ostinæ
sta scatoassa a l’é piña de vestî desmissi
sto strazzetto o l’ea addeuvio da-i pastoî
sto tappeto o no l’é guæi adattou a-a forma do sallon
sto tecnico o l’é mâ prattico de machine da lavâ
sto termostato o no regola ben a temperatua
sto terren o no l’é södo tanto ch’abasta pe acciantâ a tenda
sto terren o l’é ricco de cræa, donca o tëgne ben l’ægua
sto treno giapponeise o l’é o ciù lesto a-o mondo
sto teu o l’é mai tanto legio ch’o dev’ëse veuo
sto vaso o ne vëgne da Çipri
sto vin gianco o l’é pròpio bon
sto vin o me gusta
sto vin o l’à o pessigo
sto vin o l’é ciù tanto doçe che quello de l’anno passou
sto fæto o l’é graviscimo, cöse ti peu dî à teu descarrego?
sto chì o l’é o pensceo di filòsofi moderni
sto chì o l’é o prexo do progresso
sto chì o l’é o sentê ch’o pòrta a-o refugio
sta chì a l’é a töa ch’aivimo commandou a-o bancâ
sto chì o l’é o voei do pòpolo
sto chì o l’é legno de çexa
sto chì o l’é o tortaieu ch’addeuviemmo pe stramuâ o vin
sto chì o l’é pezo do primmo
sto chì o l’é un quartê basso
st’anno chì e tomate no ê metto
st’anno chì a Pasqua a scazze de marso
st’anno chì l’equinòçio o l’é a-i 20 de mazzo
st’anno chì no gh’â femmo à anâ in vacansa
st’anno chì no gh’â femmo à anâ in vacansa in sciâ mæña
st’estæ aniemo in campezzo co-i nòstri coxi
st’estæ de tomate ghe n’é areo
st’idea chì a no me despiaxe pe ninte
st’offerta chì a stà da pao con l’atra
st’òmmo chì o no m’é conosciuo pe ninte
st’usansa chì a-a giornâ d’ancheu a no gh’é ciù
chì beseugna finî fito
chì gh’é do marso!
chì gh’é a stançia da letto, o bagno o l’é giusto dòppo
chì o mâ o l’à un fondo d’æña
chì o verbo o ghe va misso a-o passou
chì mi no gh’accapiscio un bellin!
chì ghe mettiæ un aggettivo ch’o ghe stagghe ciù ben
chì no se gh’accapisce unn’acca!
chì no gh’é de pòsto, pösilo in sciâ töa
chì no se ghe peu intrâ
chì no se schersa
chì parlemmo ligure
chì se riuniva i membri do Conseggetto da Repubrica de Zena
chì ghe n’é doî
chì vexin gh’é l’uspiâ
aloa, in sciâ fin cöse l’é intravegnuo?
contime quarcösa in sciô teu viægio in Argentiña!
figgeu, sciortî e demoæve!
raxonâ pe categorie
rallenta, aspëtime!
arregòrdighe de fâ a speisa pe doman
me sovvëgne i seu euggi verdi
portâ de boñe neuve
anâ in sciô travaggio
son stæto à Sant’Orçeise che no l’é guæi
reçitâ inte unna comedia
tëgnite à l’arrembaggia quande ti chiñi pe-a scâ
arrezo mæ madonnâ tanto ch’a chiña pe-a scâ
pe commun, quande son in retardo, attreuvo delongo do trafego
respio l’äia boña de montagna
arresta ciù pöchi giorni pe Natale
affermâse pe-o disnâ
imbösa e carreghe e mettile in sciâ töa, coscì poemmo passâ a spassoia
ciammilo torna, perché o no t’à sentio
commensæ torna à leze da-a pagina donde se semmo affermæ vëi
arregòrda à teu fræ de lavâ i tondi!
arregòrdighelo!
arregòrdithe che ò misso o teu portafeuggio inte quella cantia lì
arregòrdite de serrâ o portelletto do frigorifero
arregòrdite de leze ascì e righe da basso
arregòrdite d’asmortâ o condiçionatô avanti d’anâ in letto
arregòrdite d’asmortâ o feugo avanti che ti sciòrti
ti gh’â fæ à accapî che numero gh’é scrito lie?
ti gh’â fæ à scioâ quello groppo da ræ, ò t’æ beseugno de unna caviggia?
portiò i vòstri ögui a-i sposoei
reflette in scî ari do passou o peu aggiuttâ à schivâ de repetili
mettilo torna donde ti l’æ trovou!
assostemmose inte l’arbanella do tranväi!
fâ de economie fin da zoveni veu dî mettise de l’ægua sotta pe-a vecciaia
responde a-o telefono
responde a-e paròlle co-i fæti
pe mette à neuvo a cà m’an piggiou mezo mion d’euro
o l’arriësciva à ïsa à ïsa à guägnâse o pan
imbösa o gòtto, coscì o sciuga ciù fito
röba da fâ vegnî i cavelli driti
röba finiscima accattâ a-o mercou
a conosce beniscimo o franseise
scià sa dîme pe caxo dond’a l’é l’intrâ?
a-o sabbo a-a seia se peu parchezzâ de badda
sabbo son anæti à Paxo pe vedde unna mostra de pittua
ti ô sæ che vëi pe-a stradda ò visto o teu sòsia?
ti ô sæ che quello cine che ti m’aivi conseggiou o l’é pròpio appascionante?
ti ô sæ comme ghe dixan à quella figgia da-e mæ bande?
t’ê bon de fâ o groppo a-e scarpe?
t’ê bon à portâ o camio?
t’ê bon à portâ a machina?
ti sæ miga che oa a l’é?
pe caxo ti sæ quarcösa in sciâ costion?
t’ê bon à portâ a machina?
ti ô sæ s’o gh’é ciù cao a cicolata neigra ò quella a-o læte?
t’ê bon à deuviâ o computer?
montemmo in çimma a-a Lanterna
montemmo sciù pe sto sentê
montâ in sciâ scheña do cavallo
montâ in sce l’erbo co-o bäçigo
o sätava i scæn doî à doî
santa paxe, lasciæme respiâ un segondo!
bella moæ caa, cöse l’é stæto quello sciato?
bellan, ma no ti peu taxei unna boña vòtta?
ëse bon à sunnâ o violin
ô sei comm’a se ciamma quella costellaçion?
o l’aviæ dovuo arrivâ che l’é unn’oa
saieiva megio no consummâ coscì tanto gazzo perché inte sto momento o l’é cao
saieiva fiña portou à lasciâve anâ sensa bolletta, ma no pòsso
a saià a setteña vòtta che t’ô diggo!
a saià lê à occupâse do progetto de chì in avanti
o saià un cammin longo e açidentou
saiò stæto tròppo brusco?
diggo mâ ò ti parli con un açento foresto?
ò accapio mâ ò teu fræ o l’à deçiso de partî pe-a Fransa?
bara o numeo ch’o corresponde a-a teu respòsta
bara a lettia ch’a corresponde a-a teu respòsta
sbatte a pòrta con violensa
batti o rosso d’euvo co-o succao fin à fâlo vegnî ciæo
sgarbellâse un zenoggio
scacco matto inte sëi mesciate, ti veddiæ!
ascada o forno e cheuxi o pan
bätâ un CD pe un libbro
çerni i pei che no en abbegæ e mettili inte quella còrba
çerni mi!
çerni un numero pâ e scrivilo in sce sto tòcco de papê
çernei sensa problemi unna canson abrettio da-a playlist
vegnivan zu da-o bricco
chiña zu de lì!
chinemmo i urtimi scæn
chiño i urtimi scæn
chiño pe cacciâ a rumenta
sciacca un spigo d’aggio e mettilo à soffrizze inte l’euio
deslenguâ un chillo de cicolata inte unna pugnatta coppua
deslenguo o butiro into pugnattin perché ò poia do microonde
sciöpo de reusa
into scuggiâ o l’à fæto cazze i tondi e o î a scciappæ tutti
arröso o sofà pe nettezzâ co-o sciorbipua
scrito con un inciòstro rosso scuo
scrive in lettie picciñe
scriveine quand’arrivæ à destinaçion
scròllo l’erbo pe fâ cazze i mei
aggi paçiensa se te l’ò domandou de fronte à tutti, no voeiva mettite gena
aggi tanta paçiensa, ma sta chì no me â beivo
aggi paçiensa, ti m’accompagniësci in çittæ co-a machina?
aggi paçiensa pe-o retardio, ò avuo un contratempo inatteiso
aggi paçiensa, t’aiva piggiou pe mæ fræ!
aggei paçiensa, oua no gh’ò coæ de zugâ
aggei paçiensa, no ò posciuo vegnî
aggiæ paçiensa, emmo reçevuo unna notiçia inatteisa
aggei paçiensa, ne rincresce!
scià l’agge paçiensa, sto pòsto pe caxo o l’é occupou?
se a-o manco o stesse sitto!
se t’aspëti tròppo, me ghe zeugo ch’a se n’anià
se ei finio de mangiâ, ti peu scrollâ a tovaggia?
se beivo cointo de piccâ contra unna miagia co-a machina
se ti cacci a fruta zu da l’erbo, a se nissa
se cazzo de de chì me rompo tutte doe e gambe
se gh’é za trei spighi d’aggio, a çioula a no serve
se fæ un errô, scassælo con unna riga in çimma
se t’accatti doe scerpe, te ne demmo uña pe regallo
se ti væ avanti à guiddâ coscì lesto, fito ò tardi te daian unna bolletta
se gh’é do vento e ti lasci o barcon averto, o feugo da coxiña o s’asmòrta
se doman ti sciòrti co-i atri, dagghe i mæ salui e demoæve!
se ti bestenti, ti cointi à perde st’occaxon
se l’é cado, no conven mettise un mariölo neigro
se ti fæ e patatte inta poela, mettighe un pittin de sarvia
se ti fæ e porpette, mettighe un pittin de sarsa de tomate
se t’ammii ben, ti veddiæ che gh’é unn’avveneuia into veddro
se t’æ de atre cöse da stiâ, mettile inte quello muggio
se t’æ beseugno d’aggiutto, vegnimmo a-a spedia
se t’æ cado, bagnite i pôsi da testa con un pö d’ægua freida
se t’æ finio d’addeuviâ o coapasta, lavilo
se t’æ sfortuña co-i vexin, stâ inte un casamento o peu vegnî un peson
se t’æ de tempo, ti peu passâ da-o pollaieu e piggiâ un pollastro?
se t’æ unna særa, i pöri ti î peu assemenâ za à zenâ
se o produto o l’é ammagagnou, a casaña a l’à 30 giorni pe portâlo inderê a-a butega
se incangio pensan de fâ differente, tanto megio!
se incangio voei piggiâ a vòstra machina, tanto megio!
se a machina a no cammiña, dagghe doî cäsci
o se â mangia co-i euggi
se â rian de niatri
se a sarsa a l’é tròppo agra, azzonzighe unna ponta de cuggiæn de bicarbonou
se î aspëtemmo, staiemo chì fin a-a settemaña de træ zeugge
se ti ô lasci espòsto à l’äia, o vin o se cangià in axou
se ti ô lasci lì, quello vin o piggià l’axou
se l’avian ascordou
s’ô saveiva no vegniva
o s’é l’à bevuo tutto
o gh’à dæto de gambe inta neutte
o se l’à guägno
o se l’à piggiâ con lê
o s’é arraggiou pe quella burla
se maniman ti â veddi, digghe de vegnî à trovâme!
se ti metti l’ægua boggia into gòtto de veddro, ti væ à reisego d’avvenâlo
se ti me pòrti tante nisseue, te ne fasso unna resta
se m’avanso, cazzo
se mæ moggê a me lascia, doman vëgno à pescâ con viatri
se ne son anæti tutt’assemme
se n’é sentio de belle
o se ne stava inte l’ægua e o se fava rebellâ da-a scciummæa
o se ne va con sò moggê
se no t’inlarghi o pertuxo, a cannâ a no ghe passa
se no ei nisciuña difficoltæ, mi anieiva in letto
se no ti cangi de ton, ti cointi à piggiâte di ficcòtti
se no ti conosci i fæti, avansite de parlâ à stramesci
se no ti dòrmi no ti guariæ mai
se no stæ attenti, cointæ à macciâve de bratta
se no ti â cianti te daggo un cäso!
se no â treuvo, paçiensa
se no ti lavi i veddri co-o papê de giornale, gh’arresta e anime
se no ghe peio o mei, mæ seu a no ô mangia
se no ti lezi con attençion ti væ à reisego de vedde bisce e baggi
se no ti ê arrecheuggi fito, e fighe s’abbegan
se no me parlæ co-o respetto dovuo, piggio spòrta e færi!
se no ti paghi i fruti, questi van in aumento da somma imprestâ
se no t’arriësci à dormî, piggite un pö un sonnifero
se no ti studdi se capisce che t’ê ignorante
se no ti te cui, ti cointi à finî mâ!
se no ti veu dâ à l’euggio, te conven levâte quello caschetto
se no ti veu fâ un pacciugo, addeuvia o tortaieu
s’o no veu piggiâ i nòstri conseggi, lascilo moî inte seu ægue
s’o no l’é doçe abasta, mettighe un cuggiæn d’amê incangio de un mòtto de succao
a se n’é anæta
se parto dòppo eutto e meza, cointo à arrestâ bloccou into trafego da mattin
se ti passi da-o supermercou no stâ à ascordâte de piggiâ o læte
se pe desgraçia perdan o treno, dovian aspëtâ quello apreuvo
se ti m’ô consenti, fasso un pö comme me pâ
se poësan l’ammassieivan
se quello paragrafo o no ve convinse, scassælo co-a penna
se sto chì o l’é o mæ pægua, dond’o l’é o seu?
se ti savesci quante vòtte aviæ vosciuo dîghelo!
se t’ê nasciua a-o primmo d’arvî, t’ê do segno de l’arçê
se ghe fïse beseugno, protezite con sta pistòlla
se studiæ unna lengua ve conseggio de tegnî o diçionäio sotta man
se ti scompassi a miägetta de pria t’arrivi drito a-a mæña
se ti taggi a ramma tròppo vexin a-o buxo, ti væ à reisego de dannezzâlo
se resegondo tròppo tardi, mæ moæ a me sbraggia
se ti ti comensi à çerne a leituga, mi vaggo in cantiña à piggiâ unn’atra bottiggia d’euio
se ti no ti ghe væ no gh’aniò manco mi
se unna lettia a l’é importante, m’é cao scrivila à man
se ti veddi sto segnâ, veu dî che ven a poliçia
se ve sei offeixi coscì tanto, fòscia o l’é perché ei o cû de paggia
se ti vëgni ti m’ô devi dî
se ti vëgni chì t’appresento l’autô do libbro
se voemmo ballâ, ne serve un spaçio ampio
se voemmo che quarcösa o cange beseugna che se sollevemmo
se voemmo fâ a pissa, beseugna accattâ mossarella, cornabuggia e baxaicò
se ti veu cangiâ de marcia t’æ da sciaccâ a frescion
se ti veu ch’o l’arreste sugoso, cheuxilo à feugo vivo
se ti veu fâ a pasta co-o pesto, ghe veu e troffiette
se ti veu zugâ ti devi dâ a mente a-e regole
se ti veu o vin, t’æ da tegnî dito a-a vigna!
se ti veu mette l’euio inta bottiggia, l’é megio addeuviâ o tortaieu
se ti veu inta giassea gh’é di giassi de menta e de limon
se ti veu ti peu tritollâ o pesto, ma co-o mortâ o l’é megio
se ti veu arrestâ in sanitæ, mangia e verdue
se voei travaggiâ ancon da niatri, ei da ëse chì tutte e mattin à neuv’oe
segondo o Dante, i leccardoin en castigæ da-o Çerbero
segondo o pensceo di sciensiæ
mæ pai no gh’é de differensa tra e doe
mæ pai no an accapio quello che voeiva dî
pe conto mæ fæ mâ à no dîghelo
mæ pai se passemmo da corso Turin femmo ciù fito
pe conto mæ, inte quella famiggia en tutti di mastrussê
segondo sta religion, o spirto o va avanti à existî anche dòppo a mòrte do còrpo
assettemmose lì de fronte a-o camin pe ascädâse
anâ apreuvo a-o ritmo
piggiò o vòstro pai
t’ê torna cheita zu pe-a scâ?
t’ê arrivâ primma che o previsto, comm’a l’é?
t’ê bon à portâ a machina?
t’ê bon à fâ o verso do dugo?
t’ê bon à parchezzâ?
t’ê bon à scrive in zeneise?
t’ê bon à rompî e legne?
t’ê bon à aggroppâte e strinche?
t’ê bon à ingheugge i spaghetti co-a forçiña?
t’ê do lion ti?
t’é unna çimma!
t’ê bon à peâ un pollastro?
t’æ misso sciù da grascia ò diggo mâ?
sëi meno çinque o l’é un
sëi menuti e trei segondi
t’ê pròpio de peiso!
t’ê pròpio un bello ase!
t’ê pròpio un meñabellin!
t’ê pròpio un galluscio!
t’ê delongo fantin ò ti t’ê sposou?
t’ê segua che sto giudiçe o segge a-o de là de parte?
t’ê segua ch’a segge a megio mainea?
t’ê seguo de voeite mette quello giachê giano canæn?
t’ê stæto tròppo brusco con quella casaña
t’ê tròppo piccin pe montâ in sciâ giòstra
t’ê tròppo rustego, comme ti pensi de fâ di amixi?
t’ê nasciuo böxardo, ti!
t’ê unna persoña mäveggiosa
t’ê un sfacciaddo se ti pensi de poei presentâte chì dòppo tutto quello che t’æ fæto
t’ê davei un stivâ!
o pâ sarvægo, ma in sciâ fin o l’é de bon cheu
pâ che ghe segge un mezzo fermo ch’o blòcca tutte doe e corscie
pâ che a nòstra generaçion a no pòsse stâ sensa a tecnologia
pâ che a sfortuña a ô perseguite
pâ ch’o segge partio a settemaña passâ
pâ vëi
se maniman ti ô veddi, damme un ciammo
à sentî a replica do scoläio, o meistro o l’arrappa a fronte
de sentî a voxe de seu maio, a moggê a l’à giou a testa
de sentî quello son, o l’à stralunou i euggi da-o resato
de sentîse scöxî, o Marco o s’é sciätou e o l’à piccou co-i pugni in sciâ töa
ammia, ti m’ô daiësci un strappo?
sentimenti pui
o sentiva o beseugno d’anâ de picca in sce tutto con seu fræ
sentivan un borbonâ de çinsae
me deue quande gio a testa
sento o beseugno de vedde de facce amighe
sensa che nisciun gh’e l’avesse domandou, o l’à vosciuo dî a seu
sensa levâ i euggi da-o barcon
sensa un pö de tolleransa religiosa sta guæra a no finià mai
seguo, quande ti veu!
assotterrâ o cadaveo
servî e casañe de unna butega
servî a patria
servî unna famiggia da nobiltæ
o l’à servio inte l’exerçito pe dex’anni
sbraggio a-o mæ can perché o rosiggia a mobilia
o l’é stæto sciù, o l’à aggrondou e çegge e o gh’à mandou unn’euggiâ arraggiâ
a s’ammassava da-o travaggio
s’arve un prefondo, e o ne sciòrte un diao
se mormoa che a dita di seu barbi a segge in scî pissi de rompî
s’accapivan sens’atro che co-o mesciâ di euggi
o se comportava de mainea mesuâ
o s’accoega in letto comme un sacco veuo
o se credde d’ëse o patron de tutto
fan tanto da grandi, ma inti fæti no en boin à fâ squæxi ninte
dixan che i gambai cammiñan inderê
dixan che i zeneixi seggian rusteghi pe natua
o s’ea bevuo tutto o contegnuo da cantiña
a s’ea accattâ unna bella röba pe-a stæ
o s’ea misso sciù o cheu ch’o l’aviæ maiou a Françisca
o s’ea sacciuo trovâ un bon travaggio
a s’ea sforsâ un brasso tanto ch’a tiava sciù unna cascia
s’ean invexendæ pe-o discorso
s’ean ammiæ inti euggi e s’ean accapii de ficco
s’ean assettæ in sce unn’asccianatua assoiggiâ
aivan fæto stramuo inta primmaveia do ’61
se favan battezzâ into sciumme Zordan
o s’é giou de bòtta da-o resato
o se guägna o paradiso comportando seu moggê, da tanto ascidiosa ch’a l’é
a s’addeuvia pe amegioâ
se lamentan delongo
se levavan o pan d’in bocca
o se meita unna boña quantitæ de baccæ
se metteivan à töa con lô
se m’accapitesse l’occaxon, ô faiæ torna
o l’à fæto mostra d’ëse stanco pe no travaggiâ
o s’ostiña à voei guiddâ quello motorin, ch’o l’é unna cafettea
se peu beive l’ægua do bronzin sensa beseugno de filtrâla
se peu dî che l’esperimento o l’é arriescio
o se peu fâ de lengê
se peu pagâ solo che a-a man
se peu vixitâ un antigo conduto roman
a s’arrecommandava à tutti i santi do çê
se conta che sta cà a segge piña de spirti grammi
scià se sovvëgne quella figgetta ch’a stava in faccia à mi?
se davan d’attorno pe guägnâ a regatta
o se desponta o giachê
a se sentiva ciæa a seu voxe
o se sciuscia o naso into mandillo
se son dæti un baxo in sciâ bocca
se son abbrassæ
se son addormii stanchi mòrti
se son ïsæ in ponta de pê
se son coverti co-o ciummin
se son emoscionæ mai tanto che no an visto l’oa
s’an fummou unna çigaretta dòppo l’atra
se son giæ verso de mi co-i euggi inveddræ, comme s’aisan visto un fantaxima
se son incroxæ pe-a stradda
se son misse à l’assosto da-a gragneua
se son missi d’accòrdio
se son levæ o pan d’in bocca pe-i figgi
o s’avansa da-a ziña da liggia
se frettan i euggi da-a stanchessa
o se tëgne da-a goa o bavao do cappòtto
o se tia inderê
o l’é o setten attacco st’anno chì contra a popolaçion çivile
l’é costion d’accapî quæ a segge a megio strategia
o l’é un materiale deuviou ben ben inte l’ediliçia
s’ambiscian de cà seu
a s’é arrampinâ in sciô rammo
a s’é cacciâ in sciô letto
o s’é tento i cavelli de reusa
o s’é comportou da grebano, con giasciâ co-a bocca averta
a s’é accattâ un scito da doe stançie à Zena, vexin à l’Erco
a s’é coverta a cea con un mandillo e a l’à stranuou
o s’é coverto de poffi
a s’é deciarâ autoa da telefonâ anònima
s’é formou a raxa in sciô læte boggio
a s’é infiâ in mezo a-e gente
a s’é scrita inte un partio politico ch’o no me gusta pe ninte
a s’é lasciâ co-o galante che l’é doe settemañe e a parla za con un atro zoveno
o s’é lasciou co-a figgia ch’o n’aiva presentou e oua o sciòrte con uña neuva
o s’é contentou de un panetto, ben ch’o l’aiva ancon famme
a s’é missa da-a parte unna somma importante
a s’é missa e scioî in sciâ testa
a s’é missa un mariölo de laña
o s’é misso sotta a-a proteçion de unna persoña potente
a s’é aggibbâ i cavelli con unna gassa reusa
a s’é piggiâ unna scaveña da l’arrembaggia de legno
l’é stæto neçessäio piggiâ de mesue straordenäie
o s’é impio a spòrta de bottigge o l’é sciortio sensa pagâ
s’é rotto l’agiaxo!
s’é rotto unna maggia do brassaletto
a l’à piccou drento a-a miaga co-a möto
a s’é assettâ in sciâ ziña da stradda
a s’é assettâ da-a vexin pe sentî megio a muxica
a s’é delongo dæta d’attorno pe-e vittime da guæra
o s’é taggiou co-o coltello ma o no perde guæi sangue
a s’é tradia co-o seu fattoriso nervoso
a s’à attrovou un galante
a s’é bollâ inte seu brasse
tanto i crestien comme i ebrëi festezzan a Pasqua
tanto un comme l’atro
semmo amixi da che semmo figgeu
semmo anæti à pescâ in sciâ testa do meu
semmo anæti à stâ à l’Accaseua perché a pixon a vegniva ciù pöco
semmo anæti in Commun pe protestâ
semmo anæti in barca
semmo anæti in campezzo e se semmo portæ a tenda
semmo arrivæ urtime a-a regatta, ma semmo contente pægio
semmo arrivæ à l’ariopòrto
semmo cheite da l’erbo tanto che accuggeivimo e çexe
semmo belli arroinæ
semmo vegnui matti à çercâlo pe tutto Zena
semmo finii inte unna stradda ciösa e emmo dovuo fâ marcia inderê
semmo arrivæ à casa
semmo in concorrensa con unna dita cineise
semmo pænti pe poæ, no pe moæ
semmo arrestæ à ammiâ o remescio di spighi de gran a-o vento
semmo arrestæ co-a bocca averta
semmo montæ in sciâ cupoa do Dòmmo de Firense
emmo schiffio l’inçendio
semmo segui che quello brassallo mai tanto legio o segge fæto d’öo massiscio?
semmo tutti contenti pe ti
semmo sciortii pe fâ e commiscioin
semmo sciortii pe anâ à destende i lençeu a-o sô
semmo sciortii sotta l’ægua perché drento gh’ea tròppo cado
semmo vegnui de bonn’oa pe attrovâ un pòsto pe acciantâ o päsô
semmo vegnui a-o villezzo à piggiâ do fresco
scicomme che no l’é nevou, tanti no en anæti in vacansa in montagna quest’anno
assettite comme se deve!
assettite, pe piaxei
sei bon à ballâ o paso doble?
sei bon à disegnîa un pentagono regolare co-o compasso e a squaddra?
sei milia, graçie!
sei milia, graçie!
sei tutti doî do segno da tancoa?
sei zeneixi?
sei pròpio di boin da ninte!
sciâ Montanâ, voscià sciâ sa ben che mi pago regolarmente a pixon!
à dî a veitæ mi no ô sò
ciantila d’accaiâ i tondi into lavello!
ciantila de mettilo sciù contra i vexin!
ciantila de dî de bellinate!
ciantila de dormî e mescite!
ciantila de zugâ co-o telefonin e stanni attento!
ciantila de mesciâte into dafâ di atri!
ciantila de mangiâ di pacciughi!
ciantila d’addentâ a penna tanto che ti studdi!
ciantila de stâ in lagno!
e ciantila de besiggiâ teu seu!
ciantila de sbatte o barcon!
ciantila de spantegâ i vestî pe tæra!
ciantila ò te mòllo un pugno
menissa i tapani e e oive
menissa o sellao, e caròttoe e unna çioula
ò za capio comm’a l’anià à finî sta costion!
sciuscia in scê candiete!
a patisce e peñe d’amô
o patisce de spesso de mâ de testa, mascime quand’o l’é stressou
soffrizzi o sellao inte l’euio d’oiva extravergine
solo che à veddilo o me ven da cianze
sordatti, addesciæve, a-e arme!
pe-o sòlito fasso colaçion in staçion tanto che vaggo a-o travaggio
pe-o sòlito a guæra a comporta unna montâ di prexi
tiavan sciù i peixi
solo ti ti m’accapisci
son anæto à ammiâ o chinâ do sô co-o mæ galante da-a scuggea
l’é 219€ con l’IVA a-o 22%, da pagâ drento de venardì, graçie
son assæ contenta de l’exito
son avviâ à vive inta moscitæ
son avviou à sätâ sciù à l’arba
son anæta à arretiâ a lettia in pòsta
son anæta da un cavo da çittæ à l’atro pe çercâlo
son anæta à pe fonzi con mæ barba e i seu amixi
son anæti à predicâ l’evangëio
son anæti à stâ inte un scito vexin a-a staçion
son anæto à piggiâ a cascetta di færi inta cantiña
son anæto a-o mercou pe accattâ doe cöse
l’é di anni che i sciensiæ n’avvisan do cangio do climma
l’é di anni che no se veddemmo
son arrivou fito e o buteghin do cafè o l’ea serrou
son avanti co-i studdi
son cheita d’in sciâ biçicletta e me son sgarbellâ e moen
son cheita in sce l’asfato e me son sgarbellâ e zenogge
son cheito in tæra co-e gambe pe l’äia
son cheito inte unna fòssa e me son rotto un pê
en cheiti inte unn’imboscadda
son contento de veddive torna
en cöse che no me demoan
son mai tanto stanca che no arriëscio à arrezime in pê
son do segno di binelli
son ammagonou perché l’à serrou a gelateria ch’a m’é ciù caa
son de San Poinâ, giusto sorvia Söi
son doe cöse spartie
in sciâ fin son doe filosofie che van uña contra l’atra
l’é doî meixi ch’a no prattica e leçioin
l’é doî meixi che sto barco o l’é fermo in pòrto, descarrego
l’é doî meixi che se parlan e no an dito ninte a-i pænti
son feliçe de veddive dòppo tanto tempo!
en fermi à aspëtâ l’autobo a-a fermâ
dòppo tanto en arriescii à acciappâ o delinquente
l’é za sëi oe?
son giusto dòppo de ti in sciâ fia
en impegnæ à fâlo apreuvo a-o contræto
me son ingambâ into tappeto e son finia co-e gambe pe l’äia
son mâ prattico d’arpiniximo
son mi sò moggê
son a ciù zovena into scagno, e de vòtte me pâ de contâ comme o sbiro à gòffo
l’é trezz’oe inte l’oa de Pechin
l’é doe oe da mattin
l’é eutt’oe
l’é træ oe da mattin
son feliçe de savei che sei arrivæ sen e sarvi à destinaçion
l’é di meixi che ghe preuvo con lê, ma a no gh’allögia
son ben ben piggiou con l’universcitæ
son nasciua a-i 15 de marso do 1998
son nasciua a-i trei de dexembre
son nasciua lunesdì a-i 10 de zugno do 1974
son nasciua inti anni sciuscianta
son nasciuo a-i 23 d’ottobre
son nasciuo a-i 5 de zenâ
son nasciuo a-i doî d’arvî
son nasciuo a-i trenta de dexembre
son inte sbigge, ò perso e ciave de cà
son partii in viægio de nòsse
son partii mätesdì a-o 1º de zenâ
en partii pe Londra sensa dî ninte à nisciun, a-a cheita
son partio a-i 23 de dexembre do 2007
son passâ da-a speçiaia à piggiâ de l’aspiriña
l’é passou çinque giorni, mæ pai a carne a s’é guastâ
son de persoñe de gramma nòmina
en de ciante tipiche da maccia mediterranea
son do tutto d’accòrdio
son pin de lô
se prevedde di ciuvaschi in scî bricchi
tio à fiâme de quelli che no conoscio
son lì pe anâ in penscion
son chì!
ghe son arrestâ de natta, no me l’aviæ maiciù figuou
son cheita torna inte l’ægua
l’é arrestou ciù doe fette de torta
l’é arrestou solo che 200g de pasta
son arrestou in pê fin à tardi
son arrestou assettou a-o sô pe tròppo tempo e me son bruxou l’oegia drita
son arriescio à negoçiâ un bon prexo
son montou in sciâ metropolitaña ma me son ascordou o biggetto
en de scarpe ch’o l’addeuvia mävoentea pe-a poia d’arroinâle
son scuggiou e me son rotto unna còsta
son scuggiou in sce quelle æghe leppegose
son scuggiou in sciô leppego ch’o croviva i scheuggi
son scuggiou in sce l’urtimo scæn apreuvo a-a giassa e ò piggiou unna cuattâ fortiscima
l’é pe coscì ch’o dixe ch’o â ciantià lì de fummâ
son segua che t’arriesciæ à razzonze l’obiettivo che ti t’ê pòsta
son solo un muggio de fäsummi!
son stanco, donca no stâme à angosciâ
son stæta ciù de unna vòtta à Pariggi e a me piaxe delongo comme çittæ
l’é stæto montou i pedaggi pe compensâ l’inflaçion
en stæti giudicæ corpevoli tutti
l’é stæto attrovou di fòscili de l’epoca mesozòica
son stæto accaxonou à tòrto
son za stuffa do fæto che o mæ galante o me contròlle delongo
son stuffo de mangiâ caròttoe boggie!
son stuffo de stâ chì à aspëtâve
son vegnuo inderê lunesdì, saieiva à dî vëi
son sciortie pe fummâ e l’an lasciou da pe lê
en sciortie d’in casa sensa dî ninte
son sciortio da-a festa imbriægo marso
tanto che dormiva l’é vegnuo i laddri
son vegnui in pisseria pe piggiâ o mangiâ pe-a festa
de d’ato, a pòrta ti peu vernixâla de rosso
sospetto unn’infamitæ
a sostegniva che o fô do tron a l’avesse addesciâ
verso Dënâ i prexi se fan ciù erti
sott’a-i 800m e patatte patiscian de moutie fonziñe
sotta o ciæo de luña
sotta a-o mæ scito gh’é un forno
da un çerto ponto de vista porrieiva dâte fiña raxon
desarrembo e giöxie
leva e posate d’in sciâ töa e mettile inta lavapiati
asmòrta o feugo sott’a-o ròsto
asmòrta a luxe!
peemmo i mei pe l’insalatta de fruta
spende trenta euro pe di libbri
speremmo che co-o passâ di anni mettan a testa à cadello!
speremmo che ti pòsci vegnî torna
spero de poei anâ in villezzo fito
spero d’inarâme, ma sti chì me pan pròpio i scintomi da freve giana
de spesso se gh’allamenta sensa raxon
de spesso a formaçion de cumuli a l’accompagna o tempo grammo
de spesso e botte da vin en fæte de rove perché o dà un bon savô
de spesso m’asseunno de vegnî unna ballæña avvoxâ
spiega quello che t’æ fæto
desccegæ e veie!
sgreio de tempo
te tocca à ti de zugâ
o l’é apreuvo à fâ i studdi de mëxiña
destaccâ e patelle da-i scheuggi
t’ê ancon apreuvo à louâ?
bòssa, gh’é un tòcco de zetto into mezo da stradda!
ti stæ co-i cowboy ò co-i indien?
stanni da-a lontan che ti m’attacchi o refreidô!
ti piggi e teu meixiñe regolarmente?
n’aggi poia, perché se te l’ò promisso ô faiò de seguo
stanni sitto!
stanni sitto, vëgnime apreuvo e fanni comme te diggo mi!
stamattin o cocorocô do gallo o m’à addesciâ à sëi oe
stamattin son stæto sciù à sett’oe
stamattin me son addesciou co-o naso ciöso e un brutto mâ de testa
stan appossæ into scuo
staneutte ò fæto un seunno stranio
staneutte son de façion a-a tore sud fin à sëi oe da mattin
staneutte son de guardia in ospiâ fin à quattr’oe
staneutte son de façion
staseia insemmo unna bottiggiâ pe festezzâ un pö
staseia con teu poæ inandiemmo i buxi de dente de lion sotta sâ
staseia gh’é a trasmiscion ch’a me piaxe de ciù
staseia ò vosciuo arrestâ in cà
staseia a Luña a l’à o reuo
staseia mangemmo o boggio de lengua co-a sarsa verde
staseia o menestron o no me va
staseia poei sciortî, basta che vegnî inderê primma de unz’oe
staseia m’é ciù cao arrestâmene in casa
staseia son franco de impegni
staseia son ben ben piggiou!
staseia, loasso a-o forno con erbette
stæ attenti a-e imboscadde!
stæve attenti, sta sostansa a l’é ben ben tacchigna
stæ ben attenti!
sei apreuvo à sciortî d’into settô american
stæ sitti viatri!
o l’ea apreuvo à portâ a machina e o s’é addormio
a stava in sciâ carrega, co-a testa tra e moen
emo apreuvo à xoâ de d’ato à Tunexi
ean lì che ammiavan e anie
ea apreuvo à infornâ a torna quande an sunnou a-o campanin
ammia che o figgeu o no cazze d’in sciô carreghin!
destendi a pasta in sciâ meisoa
semmo apreuvo à realizzâ un diçionäio italian-zeneise in sciâ base de tante vivagne stòriche e d’ancheu
semmo in sciô Carmo, a-o numero 6
çerco de pescâ quello cappellin ch’o m’é cheito into mâ
çerco un blòcco de marmao ben squaddrou
stöie de tære lontañe e dònne mäveggiose
o strenze into pugno unna sciô
a fa i studdi de mëxiña inte l’universcitæ
studiemmo e lezze e ciù importante da fixica
in sce quello treno eivimo schissæ comme e ancioe inti barî e se m’é addormio un brasso
in sce quell’isoa gh’é unna ciazza d’æña gianca
in sce sto progetto gh’ò travaggiou ben ben
in sce st’argomento son d’accòrdio con ti
seu figgia a l’à avuo delongo unna dispoxiçion naturale pe-a muxica
seu figgia a studia meixiña à l’universcitæ de Bològna
sò moæ a s’ea ascordâ de lê
seu moæ a l’é contenta
seu seu a l’ea unn’erta fonçionäia a-e Naçioin Unie
seu seu a fa a mega
seu seu a l’é unna gran mäducâ, no ghe vaggo d’accòrdio
sussâ un tòcco de giassa
sciorbî un beviaggio co-a cannetta
in scî scheuggi a se peu vedde a marca de ægue piñe
in sciô poggiölo ò un vasetto de romanin
in sciô cartello à l’intrâ gh’é scrito «serrou»
in sciô cavalletto gh’ea unna belliscima pittua à aquarello
in sciô fondo da barî l’é arrestou un leppego verdexin
in sciô cian da teoria ti gh’æ raxon
in sciô tocco s’é fæto a raxa
in sciâ töa à l’intrâ gh’é unna campanetta pe attiâ l’attençion do camalletto
in sciâ töa do scagno gh’é unna pilla del libbri da leze
in sciâ base de questo besorrià che revixonemmo e nòstre concluxoin
in sciâ çittæ l’é cheito 10 mioin de metri cubbi d’ægua
in sciâ mæ carta d’identitæ gh’é scrito che son fantiña
in sciâ ciazza gh’é a carcassa de unna baleña
in sciâ töa gh’é a fugassa ancon cada
in sciâ tovaggia gh’é unna bruxeuia de çigaretta
in scê patatte boggie l’abbasta mettighe un fî d’euio extravergine d’oiva
in sciô spiddo ò alternou säçissa e pevioin
sò figgio o gh’à fæto firmâ di papê
seu figgio o no va ben co-i studdi
seu maio o no me gusta, o l’é tròppo daggæso
seu messiavo o l’é quello ch’o dòrme in sciâ pôtroña
sunniò a chitara
seu Françesca a m’à domandou de nettezzâ a lavagna
seu Françesca a l’é unna persoña ben ben brava
seu Gioana a l’ea a mæ meistra
vuemmo a cantiña pe fâ pòsto a-i mòbili vegi
scì ch’a l’é unna bella dònna, ma…
pronti, chi o l’é?
scì, pròpio coscì!
scì, va ben
o s’à appontou a camixa
o s’é cacciou zu da-o barcon da-a poia
o s’é lasciou condue a-o sò destin
a s’é missa à giappâ comme unna bestia
taggiâ curto o discorso
taggiæ e bazzañe a-o còllo, lasciæle seccâ e interræle pe azzonze de l’azöto a-o terren
taggite e onge, sedonca ti me sgranfigni!
taggiou e mëzaluña en in sciâ sganzia
de vòtte m’asseunno ancon a cà donde son nasciua
töa da disegno
t’ô diggo pe-o teu ben
ti te l’arregòrdi ancon o profummo d’arzillo do pescio fresco?
t’ô saiësci maiciù figuou?
ti te l’æ portou o lençeu da mâ?
a te l’à dæto o presente?
te l’an mai contou a stöia da formigoa e da çigaa?
te l’ò mai fæto vedde a mæ colleçion de crovate?
tenscion primmäia, segondäia
te veuggio ben con tutta l’anima!
te çercan a-o telefono!
te ciammiò mäcordì pe parlâne
te confesso che i bertoeli me gustan un muggio
te daggo un conseggio da vea amiga, stanni attenta
te daggo unna mascâ coscì fòrte che te fasso fâ unna pirolitta pe l’äia
t’ò mandou unn’e-mail tòst’oua
t’ò dito che no ti me respondi!
t’ò mandou unna cartoliña dæto che t’ê unna mæ amiga
t’ò reiso i dinæ, oua son chitto
t’ò tegnuo delongo pe unna brava persoña
t’ò visto vëi e t’aivi unn’äia sciätâ, perché?
te lascio a pòrta imbägiâ
t’ammanca solo unna cösa
t’ostiñi à no dâ a mente a-i conseggi de chi o l’à ciù esperiensa
te piaxe i beviaggi che pessigan?
te gusta e piccaggette co-i gambai e e ardiciòcche?
te gusta e porpette de porpo giapponeise?
te gusta l’oexin da fugassa?
te gusta e pittanse mescicañe?
o te gusta o mangiâ milaneise?
a te gusta a pissa calabreise?
te pòsso presentâ à mæ lalla Mariña?
m’arrecommando de trattâ st’oggetto con attençion
te prometto che vegniò a-o teu nataliçio
te daiò inderê i dinæ comme reçeivo o stipendio
ti t’arregòrdi comm’o l’ea bon o sciorbetto d’agriòtti che fava seu madonnâ?
te saluo!
ma ti ciòcchi?
ti t’æ ascordou e ciave inta machina
ti t’ê missa e cäsette a-a reversa
ti t’ê arregordou de fâlo?
a te pâ unna demoa anâ à ascidiâ i vexin che dòrman?
ti n’æ coæ d’anâ a-o cine con niatri a-a Scciummæa?
me saieiva cao inviâte a-o mæ nataliçio
ti veu denegâte o piaxei de un cafè?
a tëgne delongo o telefonin inta stacca
tëgni streito o cavo da còrda e ammia de no perdilo
tëgni un pö d’ægua de vianda pe mettila into pesto
tëgnime o telefonin e e ciave, che veuggio bollâme into mâ!
tëgnite à l’arrembaggia!
tëgnite a-a larga!
tiâ feua e poule d’in bocca
tiâ e çinque a-i sposoei
tiâ o còllo a-e galliñe
a tiava sciù l’ægua co-o creuso da man
te pertocca à ti de zugâ
sciaccâ un pommello
leva e gomie d’in sciâ töa!
levâ e azzonze
privâ quarchedun do sò travaggio
allevâ a moffa con un rasccin
vanni torna into pòsto straman da-o quæ t’ê sciortio!
a l’anava za inderê verso o nòrd
torniemo in çittæ da chì à dötrei giorni
de chì à 500 metri, gia in sciâ manciña
tra i doî colleghi gh’é stæto delongo unna çerta rouxia
tra i scintomi da premonia gh’é a freve erta e e difficoltæ de respiaçion
tramezo a-o sciato do trafego se distingueiva un ciæo gnao inscistente
tra e doe, che poscibilitæ ti çerniësci?
tramezo a-e quattro miage de unna stançia
tra lê e l’avversäia gh’ea çinque segondi de destacco
de chì à quarche meise lì tian sciù unn’antenna
da unna poula à l’atra a meistra a stranuava pe caxon de l’allergia
tiæ viatri e conseguense de sti fæti
n’aggiæ poia, chì coscì semmo a-o seguo
n’aggi poia, o cine o no l’é ancon comensou
astalla a lengua!
trei giorni e træ oe
gh’é un treno ch’o parte in sciâ colissa 5
treuvime un vaso coppuo abasta pe ste scioî
ti che t’ê forselluo, ti m’aggiutti à arvî sta brunia?
ti cöse ti gh’arresti à fâ chì?
ti ti l’æ za semenæ i cöi neigri?
ti ti parli o zeneise
ti mæximo ti me l’æ dito
ti scì che ti canti ben
ti te ne peu anâ oua
teu moæ a l’é stuffa do teu comportamento
bollâ e ræ in mâ
teu fræ o l’à o viçio de mette o naso inte tutto
teu fræ o l’é tòsto sciortio d’in cà
tutta sta pua a me fa stranuâ
tutte træ e seu an ereditou i euggi verdi do poæ
tutte e mattin i impiegæ bollan o cartellin
tutte e desgraçie che m’é accapitou en dovue à ti
tutte e vòtte che o Gio d’Italia o passa da pe Zena, mæ poæ e i seu amixi s’invexendan
tutte e vòtte che a metropolitaña a passa, in cà sentimmo unna legia vibraçion
tutte e vòtte che piggio o gelato, ô finiscio a-a spedia
tutte e vòtte che vaggo a-o cine, m’accatto i popcorn
tutte e vòtte in vacansa m’ascòrdo de piggiâ de fotografie
tutti an da respettâ a lezze
tutti divan che o Zòrzo o no vaiva unna pippâ de tabacco, ma in sciâ fin o l’à trovou a seu vocaçion into mondo da restoraçion
tutti i chen do quartê ean sciätæ apreuvo a-i furgai
tutti i gatti cazzan in pê
de mätesdì o pòrta delongo i figgi a-a pisciña
tutti i pænti m’an fæto sentî a seu vexinansa inte sto momento difficoltoso
tutti i depoidisnæ me veddo co-i amixi
tutti i seu avei ean inte quella valixe
tutti ô temmeivan
tutti ne dixan ben
tutti quelli angæzi van missi inta tersa cantia
tutti sti palaçi en stæti tiæ sciù dòppo a guæra
tutte ste condiçioin an contribuio à l’açidente
tutto questo o no portià à nisciuña soluçion
tutto o pòpolo o l’à votou à favô da reforma
tutto quello sciato o m’à fæto vegnî o mâ de testa
tutto quello che ti veddi chì inta còrba o l’é fruto do seu travaggio
tutto d’in gio gh’é un abimmo
unna poscibilitæ ben ben picciña
sti urtimi tempi o l’à solo che quello progetto pe-a testa
de sti tempi o stress o l’à fæto vegnî rattelloso
un vestî da galantòmmo
un patto de paxe
un aggiutto importante
un erbo de çexe, de fighe, de bricòcali
unna colleçion de föto
unn’atra fin de settemaña a l’é passâ
un atro pâ de maneghe
l’é un anno che se semmo appascionæ a-a Formula 1
unna piccaggetta de coton
un assato trategnuo
un attacco in sce tutti i fronti
un avvocato avvoxou pe quelle cause lì
un bagno de bratta
unna barî de petròlio sgreuzzo
un beuilo pin de bella röba
un beuilo pin de damaschine
un bello tòcco de figgia
un bello tondo de ventraggi friti
unna bella goâ d’ægua fresca
un bello òmmo, unna bella dònna
un gòtto de Rosceise de Dôsaiga
un gòtto de sugo de çetron, pe piaxei
un gòtto d’ægua co-o pessigo
un gòtto d’ægua, de vin
un pommello o l’é sätou via
un brasso de l’ancoa o l’é restou imbroggiou inte æghe
unna streuppa de vacche
un cafè corretto e un gòtto d’ægua, pe piaxei
un cappello o ghe croviva a testa
un mouxo o s’é franto in scî scheuggi
un çenteximo de grammo
un çentanâ, doe çentanæa
unna çertificaçion de boña conduta
un costo de giäsemin
unna graña de cafè, de gran
un chillo de fæña de gran sæxin
un còdixe compòsto de sëi numeri
un commun con çinque fraçioin
un conseggio: denega tutto fin à l’urtimo!
un cheu trafito da unna spâ
un diçionäio multilengue
unna lista de poule e ciù deuviæ
un etto de xambon o l’abbastià pe doî panetti
un fenòmeno arrestou sensa continuaçion
un fî de sæa, de laña, d’öo
un stissin d’euio
un filòsofo de valô
unna sciô giana
un sciumme ch’o finisce in mâ
un muggio de persoñe, de poule
un feuggio sguarou inte doî tòcchi
un fòrte stranuo o l’à interrotto o descorso da prescidente
un frollato de bananne e merelli
un furmine o l’à rotto in doî l’erbo d’oive into giardin
un gelato de cicolata pe piaxei, inta negia
un zoveno de vintiquattr’anni pöcassæ
unna graña de cafè e doe grañe de gran
un gròsso erbo de fighe
unna scòrsa de lumassa
un laboratöio de fixica, de chimica
un travaggio stæto fæto a-a perfeçion
un libbro de poexie in zeneise
un libbro de poexie in turineise
un pòsto donde no son mai stæto
un maggion de laña sgreuzza
un muggio de poule
un mion de franchi
un mòbile de noxe
un momento de gran dô
un movimento pe-i driti de bestie
unna butega da vestî pe figgeu
un groppo à doî còlli
un groppo corrente
un ommetto asperto e saio
un ommon grande e gròsso o cianzeiva comme un figgeu
dötræ scioî
un pâ de braghe
un pâ de scarpe
un pan de butiro, un pan de cicolata
un parallelo o l’é perpendicolare à tutti i meridien
un detaggio de un quaddro
unna passoa a l’à fæto o nio da-o barcon
un passo apreuvo à l’atro
unna peisa da 20kg
un peiso in sciô cheu
un tòcco de papê
un tòcco de pan co-a sâ
un pesso gròsso
un tondo co-a carne e l’insalatta
un tondo vegio e scamorrou
unna sagoggiâ de çinsaa
un pelotton de sordatti
un politico sensa maccia
un pittin d’ægua no me despiaxe pe ninte
un particolâ o l’à accattou o terren in cæga
un quartê rescidençiale
un rammo fin
un rianetto o s’ea formou inta strâ apreuvo che l’ea ciuvuo
un restorante franseise, giapponeise, vegetarian
un retræto de commisso
un sagrifiçio de òmmi
un savoneise e un zeneise intran inte un bar
un senso d’avventua
un settô ch’o dà travaggio à miggiæa d’operäi
unna boffâ de vento a l’à asmòrto a candeia
un sostantivo de genere mascolin
un mandillâ o gh’à arröbou a collaña
un taggiou de formaggi
un tâ marcheise Spinoa
un tâ de Caignan o ô çercava
pe tempi o lin o se fiava à man
pe tempi e gente de ste bande anavan à pe lumasse
un tempo sta chì a l’ea unna gexa paleocrestiaña
unna rela de tonno
un tracianto de ren
un öxello de mille coî
un offiçiâ de l’armâ
un òmmo longo e stiggio
un òmmo erto e stiggio
un òmmo da-i tanti meiti
un òmmo da l’intelletto do tutto ordenäio
un òmmo e unna dònna
un òmmo grasso
un òmmo in attivitæ constante
un òmmo ricco e larghê
un vaso de giranni o l’abbellisce a ciappa do barcon da coxiña
unna brunia de confittua de bricòcali
un vento ponentin
un veo fonzou o no lascia mai anâ i seu segretti
un viægio inte l’America do mezo
un viægio pe mâ e pe tæra
unna figgetta co-i euggi fuccai
unna bananna pe un euro
unn biggetto da 500 000 franchi
unna bandea acciantâ inte l’æña
unna bella cornixe con unna fantaxia de cheu
unna bolla d’äia
unna bottiggia da settanta çentilitri
unna bottiggia de Pigou d’Arbenga
unna bottiggia de bira
unna bottiggia d’euio extravergine d’oive Taggiasche
unna bottiggia d’ægua, de vin neigro
un sacchettin de poïsci zeæ
unna camixa de boña fattua
unna camixa tanto streita da levâghe o sciou
unna canson romagnòlla
unna casa lasciâ in abbandon
un dëdê o se m’é appösou in sciâ man
unna coâ de ciumento
unna communicaçion offiçiâ do goerno
unna conca piña d’ægua
unna coppetta de sciorbetto de merello, pe piaxei
unna cobbia d’öchin a l’à fæto o nio in sciô mæ poggiölo
unna cobbia de galanti
un cavo sottî
unn’andania de l’autostradda a l’é serrâ
unna construçion de legno
unna damixaña de vin neigro
unna dònna menua e ben ben soggettosa
unna dònna addescia e intrante
unna dozzeña d’euve
unn’accusaçion fäsa
unna fascia de laña
unna forçiña d’öo con çinque borchi
un frito de pescio e cämæ
un giachê de laña drua
un muggio de ricchesse
unna graña de æña, de povie
unna gròssa desgraçia
unna fondea de fighe e nespoe
unna lammetta de sugo de cornaggin
unna lamma de vernixe
unna lettia pe mi
unna longa fia d’erboi a costezza l’allea
unna longa righinaggia d’erboi
unna brancâ de nesci
unn’assa de sæa
unna vista mäveggiosa do gorfo de Marseggia
unna miscion peigosa
unna veuga de passo
unna vittöia ciæa
unna nisseua a l’é cheita da l’erbo e a m’à scavissou o veddro da machina
unna pagina de l’istöia da Liguria
unna miagia ingombâ
unna persoña cortivâ
unna persoña co-i cavelli biondi
unna persoña de peiso
unna persoña d’importansa
unna persoña intelligente
unna persoña pesante
unna persoña pægia à unn’atra
unna preghea in versci
unna preisa de sâ, de succao
unna sagoggiâ de çinsaa
unna spussa ch’a piggia a-a goa
unna quantitæ determinâ
unna figgia ch’a pâ scimpatica à tutti
unna retòrica davei ascidiosa
unna ricca colleçion de quaddri
unna reçetta con quantitæ pe quattro persoñe
unna revelaçion pesante
unna scerpa de laña neigra
unna scerpa de sæa, de laña
unna scignoa fiña
unna soçietæ segretta
unna vivagna d’ægua pua
unna stançia quaddra a l’é diffiçile da impî co-a mobilia
un cammin ch’o porta in perdiçion
unna stria a gh’aiva fæto un strionezzo da figgeua
unna bellessa pægia a no s’é ciù vista
unna töa de marmao
unna torta d’ardiciòcche
unna veia quæa
unna vea moæ de famiggia
un fæto ch’o tëgne ancon vivo l’attençion da gente
unna via d’äsâ modello M2,5
unna voxe profonda
stæto açeiso o rescädamento, a s’é levâ a maggia de laña
stæti arrivæ a-a bocca do pòrta, beseugna anâ apreuvo a-o canâ marcou da-e böe
unna vòtta o treno o no l’arrivava fin à chì
stæta appanâ a coteletta, frizzila inte l’euio
unna vòtta ciantæ e semense, beseugna spampaggiâghe un seu de tæra de d’ato
stæti chinæ d’in sce l’autobo, aspëtæme da-a fermâ
un mòtto de tæra, de polenta
un mòtto de succao
un di momenti i ciù importanti pe-a stöia de sto paise
un di monumenti prinçipæ da çittæ
un sciammo de mosche
un scrittô de romansi poliçieschi
un spezzin e doî zeneixi intran inte un bar
un sproin d’ægua de mâ
un angæzo preçiso
unn’assoçiaçion pe l’avvardo de l’ambiente
unna montagna de succao stramesuâ
unn’esperiensa traumatica a peu sciätâ ben ben unna persoña
unn’idea giusta
unn’insalatta de ricoa
unn’euvia de narrativa de fantaxia
unn’euvia fæta da man meistra
deuviâ a miagia pe arrembo
sciortî d’inta stançia
sciortî d’in casa
sciortiò con ti inta settemaña de træ zeugge
addeuviemmo o rastello pe accheugge e feugge cheite into giardin
addeuvio delongo o tian pe fâ o risòtto
va ben, ma cös’o fa o governo?
va ben, me fio da teu esperiensa
va ben?
sciâ vagghe fin a-o semafero, dapeu sciâ gie in sciâ manciña
vaggo à addesciâ mæ fræ
vaggo à studiâ da basso, ciammæme quande l’é pronto
vaggo à trovâle d’ògni tanto
vaggo avanti pe fin che e gambe me tëgnan
vaggo in vacansa a-a mæña perché no rexisto a-o freido
vanni à coccio!
vanni à dâ unna man d’aggiutto a-e teu seu!
vanni à impî i gòtti veui a-i inviæ
vanni da-o bar e piggime un beviaggio co-o gasso
vanni a-a pagina 7
vanni da-o gelatâ e piggia 1 kg de cremma e cicolata
vanni da-o leitâ e piggia un litro de læte de vacca
vanni da-o maxellâ e piggia un filetto de beu
vanni da-a ciappaieua e accatta un pö de pescio da mette in sarmoia
vanni sciù pe-o carroggio do Fen fin à donde gh’é o fravego, ti veddiæ che a butega a l’é pròpio da arente
vanni via, no veuggio avei ciù ninte da fâ con ti!
o vâ a-o manco un mion de euro
van d’amô e d’accòrdio
o l’avvanta delongo o sæximo di seu figgi
vanni via!
v’â catto mi a machina neuva
v’â conseggio, a l’é unn’esperiensa che no v’ascordiæ maiciù
ô daiò à voscià doman, sciô De Franchi
ve l’emmo za dito, ma no n’ei dæto a mente!
ve l’an za dito?
ve l’ò za dito, con viatri no ghe vëgno
con vedde o successo do seu amigo, o l’à sentio un pö d’invidia
de vedde l’òsso, o can o se mette à locciâ a coa
quand’o m’à visto passâ pe-a stradda, o m’à acciammou
vedde o spægâ do sô in sciâ mæña no me l’ascordiò maiciù
t’æ visto comme l’é stæto façile?
ammia d’imballâlo ben quello quaddro!
ammia de piggiâ o pægua, che maniman ceuve!
ammia ben de tornâ à casa sòbrio!
ammia se a-o supermercou an di pompermi, maniman passo mi à piggiâli da-o besagnin
ghe veddo ben!
veddo un passaliçio tra i erboi
venardì a-i 5 d’ottobre do 1989
venardì emmo da fâ l’examme de latin
venardì a-a mattin vaggo da-o mego
ch’o vëgne avanti o candidou numero 27!
vëgno mi ascì
vegnimmo à attrovâte sta fin de settemaña
vegnimmo delongo inte sta pisseria perché a ne gusta da matti
vegnî de corsa
vegnî adaxo, à un pe vòtta
o vegnià à dâme l’adio
vegniò à trovâte torna de seguo
vegniò a-a festa s’arriëscio à terminâ o travaggio à tempo
verso seia s’é sentio un creppon fortiscimo, cös’o saià stæto?
vestia comme unna regiña
vestio à sta mainea, reciammo i euggi de tutti
vestio de un vestî gianco
o ve conosce da ch’o l’ea figgeu
ve conoscei?
ve conven accattâ i biggetti de l’aereo ben ben avanti o tempo
ve fasso a mæ propòsta finale
scià s’affermià pe disnâ, sciâ Döia?
ve gusta unna partia de ballon?
v’ò dito a veitæ nua
v’ò mandou un fax stamattin
a ve pâ rezzente quella töa de pin?
ve sei demoæ a-a festa?
ve l’ei gödie e vacanse?
con viægiâ an piggiou de l’espeiensa
vexin a-a scheua gh’ea un gelatâ donde anavimo delongo inta recreaçion
vexin à l’abeto ghe cresceiva un livio gianco
ti vëgni ti ascì a-o tiatro, n’é vea?
ti vëgni zu a-i dexe de dexembre?
vëgni inta sallamanxê, che l’é pronto da mangiâ!
vëgni chì che t’arrangio a berretta in sciâ testa!
vëgni chì che te conto unn’indiscreçion
vëgni, se piggemmo unna spremmua de çetron in sciâ terrassa?
vëgni, assettemmose in sciô zerbo!
vin e pittanse de tutte e qualitæ
viva a nòstra Zena, viva a libertæ!
o stà inte un abitato da-e parte de Niòrche
o stà in scî bricchi
staggo à l’estranxeo ma me sento ancon ligou à Zena
stan in delegaçion
veuggio anâ a-o fondo de sta costion
veuggio cangiâ o mæ destin
veuggio dâve un conseggio
veuggio dî un segretto à voscià, præ Mattê
veuggio ëse pagou tanto comme lê
veuggio fâ coscì, sedonca ninte
veuggio fâ o bagno into mâ
veuggio i dinæ che me pertocca
veuggio a teu fedeltæ, no domando atro!
veuggio lasciâve a libertæ de çerne
veuggio esprimme i mæ dubbi
veuggio parlâ à lê de persoña, solo à lê
veuggio piggiâ quella persoña à modello
veuggio pròpio vedde comm’o ne sciortià stavòtta
veuggio refrescâ e miage do corridô con unna man de gianco
veuggio savei cös’a va dito a vexiña
veuggio savei a veitæ
veuggio organizzâ tutti i mæ libbri
veuggio astrenze de neuve amixiçie
veuggio unna spiegaçion, e â veuggio oua!
veuan vegnî respettæ
viatri conoscei i poeti zeneixi moderni?
viatri parlæ zeneise?
voei ammermâ un pö o volumme da muxica, che l’é tardi?
voei anâvene?
a voeiva sätâ zu d’in sciô letto
voeivan truffâ quello scignoro, ma o se n’é accòrto
voeivan sciortî, incangio son arrestæ à cà
voeiva anâ à cà, ma m’an tiou drento a-a seu rattella
voeiva dâve e boñe feste
voeiva fâghe unna sorpreisa
voeiva fâli contenti
voeiva giusto parlâte
voeiva segnalâve un problema
voeiva solo che feliçitâme con ti
vorriæ capîghe ciù ben
me saieiva cao ch’a vegnisse un pö ciù independente
me saieiva cao mette un pòster in sciâ pòrta da mæ stançia
vorriæ commandâ chinze chilli de succao, pe piaxei
vorriæ desmette de fummâ, ma no gh’arriëscio
vorrieiva tornâ inderê a-i tempi antighi
vorriæ un tondo de tròffie co-o pesto e un gòtto de gianchetta zeneise
vorrieva vernixâ e ringhee de verde
veu dî ch’aviæ da fâ sensa!
ti veu sentî l’aradio con mi?
ti veu scangiâ de pòsto con mi?
ti veu festezzâ o Dënâ co-a mæ famiggia?
t’eu ch’ô fasse torna?
ti veu che t’accompagne da-o mego?
ti veu che sciortimmo pe fummâ?
ti veu dâme unna man co-a bugâ?
ti veu di mei biològichi?
ti veu fâ à brasso de færo?
ti veu fâ pâ e despa pe deçidde chi se mangia l’urtima fetta de torta?
ti veu fâme o piaxei de ciantâla?
ti veu vegnî o mæ galante?
ti veu zugâ à cirolla?
ti veu zugâ à croxe e griffo?
ti veu zugâ a-i dæ?
ti veu zugâ con niatri?
ti veu l’ægua pua ò quella co-o pessigo?
ti veu quarcösa?
ti veu disnâ con niatri?
ti veu piggiâ de baccæ?
ti ô veu un mandillo de papê pe sciusciâte o naso?
ti veu montâ de d’ato pe un cafè?
o veu partî ancheu à tutti i conti
o veu sempre dî a seu
o veu delongo dî a seu, ma inte quella trattativa o l’é sciortio feua pe mezzan despixonou
o veu tegnî segretto o nòstro impromisso
zero virgola un
«Comm’a l’é?» «Licche lacche...»
«Graçie!» «De ninte!»
«Ti vëgni doman in ciazza?» «Na, ò da travaggiâ»
«Veuggio un gelato!» «Comme se ghe dixe?» «Pe piaxei…»
«ti ne veu?» «sens’atro!»
«t’an mandou via à l’examme?» «scì, pe mæ desgraçia…»
«ti vëgni?» «e atro!»
«ti veu un cafè» «seguo!»
a l’é squæxi grande comme ti
o l’é ancon averto o ciappaieu à st’oa?
o l’é ancon arraggiou con mi, defæti o no me salua manco
a l’é anæta à stâ in çittæ
a l’é anæta à stâ lontan de casa
a l’é anæta in palestra e a n’é sciortia verso sett’oe
a l’é anæta in questua à domandâ o pòrto d’arme
a l’é anæta de là do confin
o l’é anæto à stâ in Egitto
o l’é anæto a-a messa de mëzaneutte
o l’é anæto in çerchia de quarcösa
o l’é anæto drito drito à Corniggen
o se n’é anæto in çerchia d’öo
o l’é anæto in coxiña à piggiâ unn’atra forçiña
o l’é anæto in tribunâ à fâ da testimònio
l’é arrivou o momento de serrâ a votaçion, graçie à quelli ch’an votou!
l’é arrivou o momento de dâse a boñaneutte
l’é arrivou o momento d’exeguî o cian d’emergensa
l’é avansou do pan da vëi seia
o l’é cheito e l’é comensou à avvenâseghe o sangue da-o naso
o l’é partio de seguo
de seguo o l’é un di megio zugoei
l’é comme un regòrdo lontan
a l’é coscì bella ch’a porrieiva ëse unna modella
o l’é mai tanto piggiou da-i seu dafæ ch’o no l’à mai de tempo pe vedde a famiggia
o l’é mai tanto stondäio ch’o l’é sciortio d’in casa co-a butega averta
o l’é mai tanto pigheuggio ch’o no bagnieiva manco a bocca d’ægua à un amigo
l’é un pesso che no â veddeivan
o l’é de Votri, donde e belle figge no mancan
o l’é de færo, no ti peu miga stòrsilo!
o l’é de natua ben ben malincònica
l’é diffiçile che vëgnan
o s’é fæto communista
o l’é vegnuo ricco dòppo avei guägno a-o semenäio
o l’é vegnuo un scrittô avvoxou
l’é ciæo che…
l’é ciæo scin da-e primme righe do romanso
l’é façile che no î veddiò mai ciù
o l’é fæto à maggia?
o l’é fæto apòsta pe quello
a l’é fiña tròppo brava
l’é freido con tutto che gh’é o sô
l’é za a segonda vòtta che t’ô diggo
l’é za partio o regionale de quattr’oe?
l’é za settembre
l’é za sciortio o neuvo modello d’iPhone?
a l’é guaia do tutto
o l’é o mæximo de vëi
o l’é o zeugo ch’o m’é ciù cao
o l’é o mæ nemigo mortâ
a l’é a demoa ch’à m’é ciù caa
l’é importante mangiâ adaxo pe assavoî megio e pittanse
l’é importante ëse boin à trattâ co-e casañe difficoltose
no se peu addormîse con tutto questo sciato!
no se ghe peu travaggiâ insemme, con quello seu carattere stondäio!
a l’é in biblioteca ch’a se fixica pe attrovâ unna soluçion
a l’é inta seu camia ch’a sente a muxica
o l’é in cua à l’ospiâ
a l’é neuva ma piña de boña voentæ
a l’é a stradda prinçipâ da çittæ
l’é un bòtto
l’é unn’oa e meza de neutte
l’é ammancâ a luxe in tutto o quartê
o l’é paxo comme un bæ
l’é megio accattâ quande gh’é i rebasci
l’é megio ëse solo che mâ accompagnou
l’é mëzaneutte e dexe
l’é mëzaneutte e un quarto
l’é miga arrestou da giassa into frigo?
a l’é nasciua into zenâ do 2000
a l’é nasciua, scialla!
o l’é nasciuo pöveo
l’é nasciuo un boccin into staggio
o l’é conosciuo da-a poliçia
l’é de novembre
l’é occupou o bagno?
a l’é determinâ à voei finî quello travaggio
l’é ciæo che quelle træ çercan de rattelle
a l’é partia ôtramâ
l’é partio unna raffega de corpi da-a trincea nemiga
o l’é partio pe un viægio solitäio in biçicletta
o l’é partio chinze giorni apreuvo
l’é passou unna compagnia d’amixi in biçicletta
l’é passou unna foresta vëi ch’a çercava de ti
l’é passou o commælo e o t’à lasciou unna lettia
o l’é areo pægio che l’atro
l’é ciù che giusto ch’a segge coscì
l’é giusto quello ch’ea apreuvo à contave che l’é quarche menuto!
a l’é pe-a ciù parte unna guæra pscicològica
o l’é professô titolare de mëxiña
o l’é pròpio un brutto ciæto!
o l’é in scî pissi de guarî
l’é squæxi neutte
o l’é quello che ti m’æ dito ti mæximo
a l’é sta chì, ciù che tutto, a vea raxon
a l’é sta chì a mainea de trattâ tò fræ?
o l’é reconosciuo comme un meistro de l’erta lettiatua in lengua zeneise
l’é arrestou solo che unna çioula inte l’òrto
l’é arrestou unna riga in sciô còfano da machina neuva
l’é arrestou solo ciù un pacco de troffiette inta despensa
l’é arrestou solo che un gambao into tondo
l’é arrestou solo che un spigo d’aggio
o l’é tegnuo pe matto da-a ciù parte de gente
o l’é sätou zu da-o barcon
a l’é scappâ sensa fâse nottâ da-a guardia
a l’é chinâ d’in sciô cavallo e a l’é intrâ into staggio
a l’é scentâ sensa manco saluâ
l’é scciuppou a guæra
o l’é assettou da arente à mi
o l’é delongo à fâ de prediche contra o governo
o l’é stæto delongo un figgeu addescio e determinou
o l’é delongo stæto un òmmo solitäio, da figgeu ascì
o l’é gravemente ferio
a l’é solo che unna costion legale ch’a dovieiva arrangiâse inti giorni che vëgnan
a l’é solo unna solucion pe-o momento
a l’é solo che unna costion de fortuña, no stâtela à piggiâ!
a l’é stæta pròpio corteise co-a famiggia de seu maio
a l’é stæta unna deçixon sccettamente prattica, no stâ à piggiâtela!
o l’é stæto accaxonou d’avei appissou o feugo a-a foresta
o l’é stæto mai tanto aggaibou che emmo vosciuo contracangiâghe a cortexia
l’é stæto diffiçile avviâme a-o ritmo sfrenou da çittæ
o l’é stæto lasciou da-a galante
o l’é stæto mandou comme inviou in Iraq
o l’é stæto razzonto da unna ballòttoa
o l’é stæto misso a-o landon in pubrico pe avei mentio a-i amixi
o l’é stæto venduo in cæga
l’é intravegnuo a-i neuve de mazzo do 1940
l’é sunnou o campanin e i scoläi son sciortii
l’é sunnou o campanin tanto ch’ea into bagno
gh’é vegnuo da patî e a l’é cheita in tæra
l’é tardi, beseugna ch’anemmo
o l’é vegnuo à casa e o l’é sciortio torna
l’é passou ciù de un secolo ma quelli doî pòpoli se detestan ancon
l’é tròppo tardi, ò piggiou a mæ deçixon
l’é tutta a mattin che me scigoa e oege
l’é tutta a neutte che e çinsae m’assagoggian
a l’é tutta unna scena do goerno
l’é tutto a-o conträio
l’é tutt’ancheu che a Maia a l’é sciätâ, e no sò percöse
l’é tutt’ancheu che i pompê preuvan à asmortâ l’inçendio
a l’é unna bestia paxa
a l’é unna bestia paxa, n’aggi poia
o l’é un scito spaçioso ma tròppo lontan de donde stà i mæ amixi
o l’é un autô de romansi poliçieschi
o l’é un figgeu do tutto sciòllo
o l’é un bravo figgeu, ma un pö gioso
o l’é un caxo che a soluçion a s’attreuva comme ninte
a l’é unna pittua de un pittô sciammengo
o l’é un cine solo che pe adulti
a l’é unna sciô assæ commun
o l’é un grande da muxica clascica
o l’é un libbro ch’o m’à toccou comme tutto
a l’é unna pittansa ben ben ricca, perfetta pe l’inverno
o l’é un politico de estrema drita, estrema scinistra
a l’é un pittin sciaccæla, ma se demoemmo delongo in vacansa con lê
o l’é un profummo che connetto a-a mæ infançia
o l’é un figgeu de recatto, o no fa mai ninte de reisegoso
o l’é un figgeu de pöco sæximo
o l’é un figgeu assæ poxitivo
o l’é un serviçio ch’o l’é offerto a-i çittæn à nisciun costo
a l’é unna camoa quella ch’a s’é pösâ in sciâ mæ maggia?
o l’é un òmmo de bon gusto
o l’é un òmmo de statua giusta
o l’é un òmmo de unna scemmaia stramesuâ
o l’é un òmmo de regio
o l’é un òmmo ben ben ordenou e netto
o l’é un viægio longo e difficoltoso
o l’é un viægio reisegoso
o l’é un beviaggio san e naturale
a l’é unna cösa che faieivan tutti
a l’é unna cheuga sensa pægi
a l’é uña de primme esperte do paise
o l’é uña de gente ciù ricche da çittæ
a l’é unna dònna de coltua
a l’é unna vivagna de guägno
a l’é unna moutia graviscima ch’a no se peu cuâ
a l’é unna pittoa zeneise renommâ
a l’é unna notiçia segua
a l’é unna persoña che gh’é cao becciâ
a l’é unna persoña de rango ciù basso che o mæ
a l’é unna persoña in davei paçiente
a l’é unna professoa ben ben streita
a l’é unna figgia che gh’é cao rie
a l’é unna zovena larghea e servixosa
l’é unn’istöia pe grendi e piccin
a l’é unna tradiçion di mæ vegi
a l’é unna tradiçion da famiggia ch’a l’existe da ciù de un secolo
l’é unna veitæ ciæa
sto spòrt o veu de l’agilitæ e de stâ concentræ
a l’é nasciua pe ëse attoa, a ghe stà delongo de lengê in sciô parco
a l’é unn’esperiensa ch’a peu cangiâ a vitta
a l’é unn’idea do tutto neuva
a l’é unn’invençion maròtta da sò fantaxia
a l’é sciortia da l’ospiâ ma a l’é ancon assæ mäpiggiâ
a l’é sciortia in libertæ dòppo un anno de prexon
o l’é sciortio d’inta stançia da-o dô
o l’é sciortio d’in cà
o l’é sciòrtio in libertæ dòppo un anno de prexon
a l’é vegnua a-a primma à dîne tutto
l’é vegnuo l’oa de serrâ sta rattella chì
l’é vea ch’o l’à fæto mâ à fâ coscì, ma d’atra parte nisciun o gh’aiva mostrou comme fâ
l’é vea che t’æ dæto unna mascâ à teu fræ?
l’é vea che son o teu cappo, ma te daggo sto conseggio da amigo
l’é vea che te sforsemmo à studiâ, ma ô femmo pe-o teu ben
o l’é vivo e in sanitæ
o l’é o vòstro sto can?
«Scià l’aggradisce un cafè?» «Va ben, graçie!»
«cöse ti veu?», o fa o professô
A-a vorpe vegia no ghe dî mai «à coccio».
Convio à no piggiâ sotto gamba e opinioin di vegi, che in caxon da sò espeiensa peuan delongo dâ di conseggi a-i zoeni. Da osservâ che, inte unn’atra verscion do mæximo proverbio, se parla de «can vegio», cösa ciù appropriâ se se parla de «coccio»; donca chì ghe dev’ëse stæta l’interferensa do mòddo de dî ch’o l’identifica a persoña fucca e d’espeiensa con unna «vorpe vegia».
Anche de vorpe se ne piggian.
Chì coscì se dixe in mainea scintetica – a-a zeneise – che fiña quelli ciù fuccai de vòtte arrestan vittime de quarche mastrusso.
Meschiña quella cà, che de vegio a no ne sa.
Proverbio ch’o l’esprimme da secoli, sotta forme despæge, a defeisa in favô di vegi, di «matusa», di «boomer», (nommi che cangia à segonda di tempi) e da seu utilitæ, pe-a seu saviessa, into mandâ avanti unna famiggia.
Se zenâ o l’impe e fòsse, settembre o l’impe a tiña.
Proverbio meteorològico, ligou a-a coltua contadiña.
À pagâ e à moî gh’é sempre tempo.
Chi mâ fa, mâ pensa.
Apreuvo ch’o se credde che tutti seggian guasti comme lê.
No se peu cantâ e portâ a croxe.
À Pasqueta o giorno o cresce unn’oeta.
In zeneise l’Epifania se ghe dixe Pasqueta, saieiva à dî «a festa picciña» in rappòrto a-o Dënâ, stante che «Pasqua», in italian ascì, o l’é un termine antigo pe dî «festa» (cfr. o mòddo de dî italian «contento come una Pasqua»).
Tutti san leze into sò messâ.
Ognidun se capisce da pe lê, perché o sa i seu problemi, ma o no peu speâ che tutti i atri o ô capiscian.
Un bello mei o va in bocca à un pòrco.
Se peu dî quande unna bella figgia a se maia con un òmmo ch’o no vâ ninte a-o sò confronto, ma no se escludde atre occaxoin, comme unn’onorifiçensa ch’a tocca à chi no se l’à guägna e scimili.
Un diao o score l’atro.
Quande ti gh’æ un gròsso lagno, ma o te passa, apreuo che te n’accapita un atro ciù gròsso ancon; ma dæto che in zeneise «scorrî» veu dî tanto «mandâ via», quante «corrîse apreuvo», a l’é bella st’idea di diäi che se coran apreuvo, magara con dâse de baccæ, à uso inferno de Dante.
Ceuve sempre in sciô bagnou.
Scignificato semeggeive à quello do proverbio un «diao o score l’atro».
Matrimònni e maccaroin se no son cadi no son boin.
Son doe «pittanse» che beseugna consummâle tòsto che son leste, a-o sò momento.
Mòrto un Pappa, se fa un Pappa e un cardinale.
Comme dî, che anche a-o problema ciù gròsso se peu attrovâ recatto e fâ anâ e cöse ancon megio che primma.
Mòrta a vacca, spartia a seussia.
Stæta scentâ a caxon da descòrdia, no gh’é ciù raxon de rattellâ, ni de restâ sòçi.
Ni pe tòrto e ni pe raxon no te lasciâ mette in prexon.
Chì coscì a morale zeneise a s’arrösa ben ben da quella de Socrate, ch’o l’à açettou a condaña à mòrte pe mostrâ che beseugna obedî a-e lezze da çittæ. Primum vivere, deinde philosophare, pâ che ne diggan i antighi zeneixi.
Nisciun nasce meistro.
Comme dî che nisciun l’é infallibile e se peu sempre imprende.
No gh’é pan megio che de gran.
A primma verscion de quæ se segge realizzaçion a l’é quella boña, sensa atri mastrusci.
Uña a ê paga tutte.
Peu accapitâ che dòppo tante malaçioin, a puniçion a l’arrive tutta insemme.
I fossoei no s’impan de rosâ, se no se guägna à l’ingrande no se mette da parte dinâ.
Pe ottegnî di boin resultati bisà dâse da fâ, spendighe de dinæ, de l’impegno, mette a testa à cheuxe.
Pe andâ in roviña no ghe veu de misëia.
Pâ imposcibile, ma solo chi gh’à quarcösa o se peu arroinâ. A sola mainea pe ëse segui de no fâse arröbâ a l’é quella d’ëse pövei.
L’é megio vegnî rosci che neigri.
L’é megio vegnî rosci da-a vergheugna che neigri da-a famme; proverbio ch’o s’assomeggia à quell’atro «chi no cianze no tetta» e à l’atro «chi veu pan, pòrze a man».
O diffiçile o l’é into comensâ.
Proverbio comprenscibile à tutti.
Navegâ segondo o vento.
Beseugna saveise adattâ.
E persoñe se conoscian da-o træto.
Chi temme amma.
Co-a scintexi caratteristica do ligure, se fa vai l’idea che l’amô pe unna persoña, e a giöxia ascì verso de lê, seggian quelli che inspian a temmansa pe-o seu destin.
Sta coa a no l’é do mæ gatto.
Inte quarche daffæ gh’é introu de sfreuxo quarchedun ch’o no gh’intra.
I fraveghi conoscian l’öo, l’ortoan o conosce o cöo.
À ognidun o seu mestê; proverbio do mæximo scignificato che l’atro ciù conosciuo: «o negiâ ch’o fasse nege», e «o villan ch’o cheugge çexe».
E moggê di mainæ no son ni vidoe ni maiæ.
Con l’aggiutto di vexin a gattiña a fa i gattin.
Verscion zeneise do dito «l’union a fa a fòrsa».
Co-i matti ghe veu o brugo.
Dito di tempi che i matti inti manicòmmi vegnivan piccæ; ma o se refeisce à quande un o se mette à fâ de scenate e l’unica mainea de mettilo in raxon son e mainee fòrte.
Frevâ curto, pezo che un turco.
Dito meteorològico ch’o ne repòrta à l’antiga poia de scorraie di corsæ in Rivea.
Pe-a Madònna da Candiæa da l’inverno semmo feua, ma à ceuve comme à nevâ quaranta giorni an da passâ.
Comme dî che, mæximo se semmo, in teoria, feua da l’inverno, beseugna ancon sciorbîselo pe ben ben.
Frevâ, a primmaveia a sata in mâ.
Chì gh’é un zeugo de poule tra «primmaveia» (a saxon) e a «primma veia», a primma imbarcaçion à veia ch’a s’incalla à anâ pe mâ a-a fin de l’inverno. No se peu denegâ che inte sto proverbio se respia un senso de libeaçion da-o grixô e da-o freido da brutta saxon; quella primma veia, ch’a desfia i bacaletti co-o presentimento da stæ, pâ fiña de veddila.
O fræ do Tocca o l’é o Mette.
Esprescion à fondo eròtico, ch’a poñe o «mette» comme conseguensa do «toccâ».
Ògni cäso into cû o fa anâ un passo avanti.
Comme dî che fiña e gramme espeiense, e derotte, peuan servî a-a cresciansa personale e spiituale.
O fumme o va à l’äia, l’ægua a sta inta valle.
Veu dîse che i superbi, i fanfaroin (o fumme) chi se credde d’ëse tutto lê, o no serve à ninte, tanto che i ciù umei (l’ægua), quelli che se dan da fâ, arrestan inta valle à fecondâla.
E buscagge s’assomeggian a-i çeppi.
Se alludde a-i figgeu, che pe fòrsa de cöse s’assomeggian à poæ e moæ.
E desgraçie son sempre pronte comme e töe de l’ostaia.
Dito che, con caratteristico pescimismo, o mette in guardia da-e brutte sorpreise.
Un pö de ben e un pö de mâ o ten a barca drita.
Osservaçion filosòfica in sciô fæto che o ben e o mâ servan tutti doî à mantegnî l’equlibrio inte l’universo.
Un o tia sciù a ciappa e l’atro o piggia l’anghilla.
Pe-o ciù se træta de doî compæ che se ascistan un con l’atro inte quarche malaçion.
Vâ ciù un à fâ che çento à commandâ.
Osservaçion in sciâ frequente inutilitæ e presummî de chi commanda, a l’esprimme unna çerta mäfiansa inti confronti de l’autoritæ constituia. Ò donca, che in sciô pòsto de travaggio quelli che commanda, e ciù vòtte son quelli che no fan ninte.
Unna pessa imbastia a l’é za meza cuxia.
Se ghe dixe ascì che «chi ben comensa o l’é à meitæ de l’euvia».
Vâ ciù unna berretta che çento scoffie.
Dito masccista e apodittico, che se çerca à compensâ con quello ch’o dixe «donde gh’é berretta no paga scoffietta».
Donde gh’é berretta, no paga scoffietta.
A-i tempi de unna vòtta, e dònne gh’aivan a scoffia. Comme proverbio, o pâ fiña ch’o digghe: «à ste pövee dònne, de za che van mai tanto pöco, paghemmoghe a-o manco da çeña».
Mouxo de mâ, sô de frevâ, cianze de dònna: no te n’affiâ.
Chì coscì o proverbio, mæ pai ben ben poetico, o l’esprimme quella smersa de fascinaçion che l’òmmo o preuva inti confronti da dònna, da seu imprevedibilitæ e da seu communansa co-e fòrse da natua.
In sciô tardi i muzai toccan.
Se ghe dixe de un ch’o se maia da vegio.
Unna dònna a l’é l’addrisso e o descippo de unna casa.
Dito de tempi quande pe davei unna dònna a poeiva ëse fondamentale pe l’avvegnî de unna famiggia.
Chi scampa, s’alleva.
Dito scintetico, ch’o l’anteçipava l’avvoxâ frase attribuia a-o Nietzsche: «e cöse che no me destruan me rendan ciù fòrte».
Chi se scusa, s’accusa.
Verscion scintetica e zeneise do dito italian segondo o quæ «a prima galliña chi canta a l’é quella chi à fæto l’euvo».
Tutto fa, o ghe diva quello ch’o pisciava in mâ, tanto che a seuxoa a negava.
Un pittin de masccismo o se ghe sente anche chì.
Unna boña reputaçion a vâ ciù de un mion.
Un cäso into cû o l’é megio che ninte.
Verscion zeneise e rustega do dito italian «chi se contenta göde».
Tutto o vëgne à taggio, fiña e onge da mondâ l’aggio.
Conscideaçion in sciô fæto che beseugna fâse vegnî ben ògni cösa e no cacciâ mai via ninte, perché no se sa mai.
Son e montagne che no se incontran.
Quande se incontra doî che l’é da tanto che no se veddan.
Se tutti i matti avessan o berrettin gianco, o mondo o parrieiva un prou de öche.
Un pittin matti ô semmo tutti.
Marso, tenzime o cû e no me tenzi atro.
Se ghe diva coscì pe scaramansia o primmo giorno de marso, con sciortî d’in cà giæ de spalle. Da osservâ o verbo «tenze» a-o mòddo imperativo negativo de segonda persoña, che unna vòtta o se formava co-a negaçion «no», ciù o verbo a-o conzontivo, tanto che in ancheu o se deuvia a negaçion ciù l’infinio, magara co-o verbo «stâ» in de ciù: «no me tenze»; «no stâme à tenze».
Seuxoa e neua, tempesta e gragneua.
E inevitabile incomprenscioin che se crea delongo tra seuxoa e neua.
Se Zena a no piggia Zena, tutto o mondo o no peu piggiâ Zena.
I antichi zeneixi saivan beniscimo che solo che e seu continue rattelle e divixoin poeivan mettili in difficortæ de fronte a-i nemixi e che Zena a poeiva cazze solo che apreuvo a-e seu rouxie interne.
Zena prende e no rende.
A politica zeneise a l’é sempre stæta de grande aviditæ verso e çittæ soggette.
Vâ ciù un zeneise inte un dio che un foestê cäsou e vestio.
Ciù che desprexo verso i foresti, chì coscì se ghe sente l’orgheuggio d’ëse de Zena. I zeneixi, a-o manco quelli de unna vòtta, aivan unna gran opinion de lô e da seu mainea de vive; a grande ricchessa e a stimma da quæ gödivan inte tutto o Mediterraneo e ascì de feua, a potensa a-a quæ ean arrivæ, tanto da impremuâ dinæ a-i regnanti, ghe ne davan motivo.
I zeneixi s’an pe à mâ da veitæ.
Un mendo, che i zeneixi se conoscian voentea da pe lô, o l’é quello d’ëse patiscimini. Donca, no stæghelo à dî, che son peamaoxi, ma lasciæ che se ô diggan da lô, maniman se offendan.
Bisà piggiâ o zeneise cado.
Un atro mendo, che i zeneixi ammettan d’avei, o l’é quello d’ëse stondäi, de cangiâ fito de opinion e fan tanto fito à invexendâse pe unn’intrapreisa comme à lasciâsene desventegâ.
A fuga di zeneixi a dua trei giorni.
I zeneixi ammettan d’ëse persoñe che cangia idea de soventi, e se te conçeddan quarcösa bisà approfittâne de drito, perché fan fito à mangiâse de repentio. O mæximo conçetto espresso da-o proverbio «Bisà piggiâ o zeneise cado».
L’ægua coâ a fa i baggeu.
Proverbio ch’o mette in guardia da-o fiâse de quelli che vëgnan ciammæ ascì «vorpe coæ», e cee fäse, i miödin.
Tròtto d’ase pöco o dua.
Dito ch’o l’é conosciuo anche in italian.
Tia ciù un pei de dònna che un pâ de beu.
Proverbio conosciuo anche inte unn’atra forma meno castigâ e un pittin da tutte e bande d’Italia.
Chi veu unna bella famiggia, ch’o comense da unna figgia.
Dito pe consolâ i poæ de unna vòtta che tegnivan a nascion de unna figgia comme unna vea desgraçia: se a no trovava maio beseugnava mantegnîsea fin ch’a scampava e se a ô trovava beseugnava fâghe a deutta, tanto che o masccio, in cangio, o portava avanti o nomme da famiggia.
Sa ciù un matto in cà seu, che un saio in cà d’atri.
Chi conosce i fæti seu, o l’é ciù in condiçion de giudicâli che tutti i atri che se ghe veu mescciâ.
Se frevâ o no frevezza, marso o ghe pensa.
Dito ch’o se reciamma a-a lezzendia segondo a quæ unna veggetta a l’à scöxio Frevâ, apreuvo a-o fæto che o seu brutto tempo o no gh’aiva fæto nisciun danno; Frevâ o s’é offeiso, o s’à fæto impremuâ çinque giorni da Marso e o l’à fæto o diao à quattro inte quell’erco de tempo. De chì vëgne l’uso de ciammâ i primmi çinque giorni de marso i çinquæ che veddan unna momentania recheita inte l’inverno.
Seggi zeneise à riso ræo, buzanchitene de tutti e parlighe ciæo.
Uña de virtù che i zeneixi se reconoscian a l’é a sccettessa, l’onestæ, de vòtta fiña sgreuzza, a propenscion à dî a veitæ à tutti i conti, à costo de scroscîghe.
O l’é comme quelli de Fumæri, che semeñan agogge pe accheugge päfæri.
Se træta de persoñe che çercan à ottegnî ciù che peuan, con fâ o minimo indispensabile. Fumæri o ghe sta solo pe fâ rimma.
Sempre ben no se peu stâ.
Unna veitæ evidente, ma che s’ascordemmo delongo.
Sensa vin se navega, sensa mogogni no.
I zeneixi tëgnan pe importante comme tutto a libertæ de poula, de lamentâse, de dî a sò opinion.
Emmo pagou trei citti pe mogognâ.
O se repòrta a-a lezzendia segondo a quæ i mainæ zeneixi açettavan unna mermansa de paga, basta poeise lamentâ à bòrdo.
L’amô do mainâ o dua unn’oa, perché inte tutti i pòrti ch’o va o s’innamoa.
A l’ea conosciua a libertæ sessuale di mainæ quand’ean lontan da cà.
Passou o monte de Portofin, te saluo moggê che son fantin.
Pâ che unna vòtta lontan da Zena o mainâ o se tegnisse pe libeo da ògni ligammo d’amô.
Maio, malanni e guai, no mancan mai.
O se ghe diva pe consolâ a figgia ch’a no trovava de maio.
E s’a cianze a l’à raxon, perché a l’é vegia e a no l’à ciù bon.
Ghe ô cantettavan à unna figgia ch’a rangognava perché o galante o l’aiva mollâ, e a l’ea unna mainea un pittin sgreuzza pe tentâ à consolâla. Comme dî: ti ne troviæ di atri pe coscì, no t’ê miga vegia.
Acciammo poæ chi me dà do travaggio.
Dito de tempi che o scindicato o no gh’ea ò o no contava ninte. Oua o no conta ciù ninte o mæximo, ma poæ o patron no ô ciamma ciù nisciun. Donca anemmo à rioso.
L’òmmo e l’öxello o l’é sempre bello.
Dito ch’o pâ un pittin maiçioso, ma ch’o l’é solo animalista.
L’é vegio chi meue alò.
Un ch’o meue de çinquant’anni o l’é sens’atro ciù vegio de un de novanta ch’o l’é ancon vivo.
I tempi che se ligava i chen co-e säçisse.
I tempi de föe, l’etæ de l’öo; ma o ô se dixe pe piggiâ un pö in gio quelli che rincianze delongo o passou, i laudatores temporis acti.
Chi veste un çeppo o pâ un vesco.
O vestî o fa o fratte, pâ ch’o ne digghe o proverbio, a-a reversa de quello che se pensa pe commun.
Dæ da beive a-o præve che o cego o l’à sæ.
Si dice quando un de commando o reçeive lözi ò dinæ ò regalli pe fâ un travaggio che tocca fâ à un seu dependente ò sottopòsto.
Dagghe de l’äia e no te cruçiâ, chi se â piggia cada vege òsse o no peu fâ.
Convio à no stâsela mai à piggiâ a-o cheu, se se veu vive ben.
Mette l’ase à cavallo.
Comme dî: fâ fâ bella figua à chi no se l’à guägno, ò o no se ô meita.
Dâ i fenoggetti à l’ase.
O mæximo che dâ e perle a-i pòrchi.
Röba accattâ de venardì a no dua trei dì.
Fòscia perché de venardì i buttegæ çercavan à levâse de de lì à bon patto a röba ch’a se poeiva guastâ da lì à lunesdì, perché gh’ea a festa da mezo.
Da largo partio avvardime Dio.
Apreuvo che de soventi ascondan quarche gazibba.
O lô o cianze a pegoa e pöi o se â mangia.
Lagrime de coccodrillo preventive.
No se særa mai unna pòrta che no s’arve unna pòrta e un barcon.
Convio à speâ, perché à tutti i problemi se peu attrovâ recatto.
A-o primmo d’arvî tutti i scemmi se fan corrî.
Se reciamma chì l’usansa do «pescio d’arvî».
Marso sciuto e arvî bagnou, beato o villan chi à semenou.
Proverbio meteorològico, segondo o quæ de marso saieiva megio che no ciuvesse, tanto che d’arvî dovieiva ceuve.
Arvî, fa bon dormî.
Quande l’äia a ven ciù tëia, se dòrme ciù voentea.
Arvî, ògni gossa un barî.
L’ægua ch’a ven d’arvî a fa bon pe-a vigna.
Mâ no fâ, poia no avei.
Convio a-a serenitæ, quande un o l’é in boña fede.
I figgeu devan parlâ quande e galliñe piscian.
A-i tempi de unna vòtta l’educaçion a l’ea ciufito severa e i figgeu no divan a seu opinion sensa o permisso do cappo de cà, ch’o l’ea o ciù vegio da famiggia (o baccan, o poin). S’ea figgeu fiña ben ben dòppo a maggiô etæ se no se portava de palanche à cà e se no s’ea maiæ.
I galantòmmi an o pei into creuso da man.
Pe commun, i zeneixi no se fian de quelli che gh’an a sveuga de galantòmmo; de lengê ascondan quarcösa de stòrto.
De vòtte da un mâ ne nasce un ben.
Verscion zeneise do dito italian: «non tutti i mali vengono per nuocere»; fiña inta desgraçia peu ësighe un lou poxitivo.
Denti ræi, fortuña spessa.
Dito ch’o no l’à fondamento, feua che inte unna forma de sopestiçion fixiognòmica.
Desandio, cicchetti e pöca cua pòrtan l’òmmo a-a seportua.
Dito de ammonimento à chi se lascia tentâ da-i desandi.
Chi lengua à, à Romma va.
Perché o va in Parlamento, ma ciù in senso scimbòlico perché chi gh’à da lengua o l’à ciù probabilitæ de fâse vai.
Chi à tæra, à guæra.
Chi possede quarcösa, o deve delongo scombatte pe defendila.
Beseugna cantâ e portâ a croxe.
Son ciù i sbiri che i prævi.
Se ghe dixe se un o meue e o lascia di poffi.
Zugando à biscambiggia, perde chi no piggia.
A biscambiggia a ghe sta solo pe-a rimma, ma se intende che se inte un daffæ no se ghe guägna, aloa se ghe scrosce delongo.
Quande a famme a monta a superbia a chiña.
Veu dîse che un pöveo o l’à da asbasciâ e seu preteise.
Donde gh’é ciù pasci che boccoin, lascighe anâ i bellinoin.
Donde gh’é da ricavâ ciù fadiga e angosciaie che guägno, megio lasciâ perde.
E belle son ammiæ, e brutte son piggiæ.
Dito pe consolâ e dònne che no spiccan pe bellessa.
Chi no n’à e no ne raspa, fa grammo Dënâ e pezo Pasqua.
I pövei se â veddan brutta.
Un pittin pe vòtta s’é fæto Zena.
Pe un travaggio importante ghe veu do tempo e da paçiensa.
Chi gia o cû à Zena, o gia o cû a-i dinæ.
Dito ch’o l’aiva un senso a-i tempi de unna vòtta, quande Zena a contava davei quarcösa pe traffeghi e iniçiativa individuale.
Vin vegio, amixi vegi, libbri vegi.
Son quelli che se ghe peu contâ.
Unna vòtta core o can, l’atra a levre.
Veu dî che tutti beseugna dâse da fâ a-o seu gio pe ottegnî un resultato.
Unna legna sola a fa pöco feugo.
Pe ottegnî di resultati beseugna travaggiâ tanto.
Quande ceuve e luxe o sô tutte e strie fan l’amô.
Proverbio ch’o veu sottoliniâ a relativa stranessa do fenòmeno descrito, e ch’o no manca de poexia, con fâ pensâ à tutte ste strie che amoezzan quande se vedde insemme ceuve e luxî o sô, fòscia perché o l’accapita de ræo e lô son mai tanto sosse e gramme.
L’ægua menua a l’inganna o villan, pâ che no ceuve e a ghe bagna o cabban.
Proverbio ch’o mette in guardia da-i mastrusci sottî, che un o no se ne accòrze, ma dapeu o l’arresta stucciou.
Arvî o n’à trenta, ma s’o n’avesse trentun o no faieiva mâ à nisciun.
Perché o l’é un meise piaxeive, no guæi freido, no guæi cado, e no se vorrieiva ch’o finisse. Fòscia o scignificato o l’é ligou à l’agricoltua ascì, l’existe ascì a verscion «arvî o n’à trenta e se ciuvesse trentun o no faieiva mâ à nisciun».
Ni pe mazzo ni pe mazzon no te levâ o pellisson.
O tempo bello de mazzo de spesso o peu ingannâ, perché se peu avei de recheite de tempo grammo.
Unna sciô a no fa mazzo.
O mæximo scignificato do proverbio italian ch’o dixe che «unna rondaniña a no fa primmaveia».
Mazzo o l’é o meise di axi.
Perché van in amô, ma o veu dî che da zoeni l’é façile fâ de scemmaie.
Meno fumme e ciù ròsto.
A tipica prattiçitæ di liguri.
Meschin chi va, chi resta s’arrangia.
Proverbio ch’o se refeisce à chi meue.
Mi ò a voxe e i atri an e noxe.
Quande un o l’é avvoxou pe quarcösa ch’o l’à fæto e chi ghe pòrta notorietæ, ma à guägnâghe in concreto o l’é quarchedun atro.
Mocciacci, cëghetti e tamborin do reggimento an pöca speransa de portâ o cû à sarvamento.
Ninte l’é tròppo pöco.
Proverbio valido inte de varie scituaçioin; se fasso un lou e diggo che in cangio no veuggio ninte, mettemmo che segge pe gratitudine ò atra raxon, me porrian dî che «ninte l’é tròppo pöco»: esprescion ch’a l’asconde, e ciù vòtte, unna çerta ipocrexia.
Nisciun no l’é contento da seu sciòrte.
Conçetto ch’o se treuva za espresso inte l’antighitæ, à ex. inte satire de Oraçio, primmo libbro, satira primma.
No basta avei raxon, beseugna saveisela fâ vai.
Se un o no l’é bon da fâse conosce e seu raxoin, l’é comme s’o l’avesse tòrto.
De moæ ghe n’é uña sola.
Nisciun ne veu ben comme nòstra moæ, pe commun.
Vâ ciù un amigo che çento pænti.
De belle vòtte i amixi ne veuan ciù ben che i pænti.
Zeugo de man, zeugo da villan.
Proverbio ch’o l’esiste pægio in italian, contra e persoñe dagæse.
Voxe de pòpolo, voxe de Dio.
Se e gente fan corrî unna sveuga, l’é probabile ch’a l’agge quarche fondamento.
Vonzi e freiga pöca breiga, ti guaiæ se ti porriæ.
Se ghe dixe à chi giamiña abrettio pe ottegnî quarcösa, ma se pensa za ch’o no sciortià à ninte.
Tutti vorrieivan piggiâ o doçe e lasciâ l’amao.
Tutti vorrieivan gödî di benefiçi de unna scituaçion, ma sensa piggiâse e rogne che sti chì tante vòtte se pòrtan apreuvo.
L’é megio ëse invidiæ che compatii.
Perché se un o l’é invidiou veu dî ch’o sta ben de salute e de dinæ.
Fanni do ben a-i teu e a-i atri se ti peu.
Proverbio un pittin familista, ch’o mette in resato l’importansa do pensâ avanti de tutto a-a nòstra famiggia, ò à quelli da nòstra parte.
Caa sensa cô, ò fäso ò traitô.
Chi l’é futo in caa o passava pe ëse unna persoña fäsa.
Con l’amê se piggia e mosche.
Co-a cortexia se ottëgne de ciù che co-e mainee brusche.
Con ninte no se fa ninte.
Pe ottegnî quarcösa de bon, beseugna ëse in condiçion d’arresegâ.
Co’un pö d’ægua, un pö de succao e unna pilloa inargentâ, a-e spalle do tarlucco se fa d’öo o speçiâ.
Proverbio ch’o l’inscinua dubbi verso i speçiæ, di quæ i vegi zeneixi no se fiavan guæi.
A sciarbella a sta tanto in sciâ pòrta che ven quello ch’o l’arrösa.
Se ghe diva a-e figge che se metteivan in mostra pe attrovâ maio.
A testa a l’é o megio da bestia.
O veu dî che o çervello, co-a seu intelligensa, o l’é quello che gh’emmo de megio.
A tæra neigra a fa bon gran.
In ciù do scignificato letteale, o veu dî che de vòtte a persoña, o figgeu, l’allevo ch’o pâ ciù grammo o l’é quello ch’o fa ciù boña riescia.
À tutt’oe nasce fonzi.
Tutto o peu ëse, no se peu mai dî.
À unna dònna ben maiâ sciuga fito a seu bugâ.
Inte un maiezzo feliçe, tutte e cöse van pe-o verso giusto.
A veitæ a bruxa à tutti.
Nisciun gh’é cao sentîse dî tutta a veitæ in sciô moro.
Ghe diva ben o sciô Lucco: se se vende sotta costo, o speçiâ o se mangia o succao.
Pe arriescî inta vitta, beseugna savei ammiâ ben a-i nòstri interesci.
Chi à da fâ cammin, ammie o tempo.
Se s’à da fâ un lou ch’o se antevedde longo, beseugna premunîse ben.
Chi à di dinæ o perde l’anima, chi no n’à l’anima e o còrpo.
O primmo perché o se î spende inti viçi, o segondo perché o no peu cuâ e conseguense di viçi.
Mazzo çexe à l’assazzo, zugno çexe à pugno.
Proverbio do mondo de l’agricoltua, ch’o l’à unna seu validitæ.
Mazzo e frasche, zugno e borrasche.
In ciù do scignificato letteale, o veu dî che da zoeni l’amô o pâ tutto bello, ciù avanti xo-i anni comensa e angosciaie.
Se l’é zugno sensa vento, l’annâ a va à sarvamento.
Proverbio meteorològico do mondo contadin, do quæ no semmo testemoniâ a veridiçitæ.
Chi va pe ròsto o perde o pòsto.
Chi va in çerca de avei sempre de ciù, de belle vòtte o s’attreuva mâ e o perde i benefiçi ch’o l’aveiva za.
Chi veu vive ben e san, pisce spesso comme o can.
Regola igienica ch’a l’à un seu fondamento.
Chi veu stâ in boña co-o prinçipâ, co-e moen da festa o l’à da manezzâ.
Ammonimento ciæo à tutti, de tegnîse in boña co-o datô de travaggio.
Sciusciâ e sciorbî no se peu.
A-o mondo no se peu avei tutto into mæximo tempo.
À Pentecòste vattene in scî terrapin co-a çimma piña e e euve into cavagnin.
I terrapin en in scî bricchi giusto a-e spalle de Zena.
Caccia à l’äia e spera in Dio, che o successo o l’é de l’òmmo ardio.
O proverbio o fa intende che quarche vòtta beseugna anche incallâse e anâ un pittin ciù co-a testa into sacco, in cangio de stâ à fâ tanti conti.
Cangia çê e no pensceo chi va à stâ à l’estranxeo.
Ognidun se pòrta apreuvo a seu mentalitæ e i seu ponti deboli, mæximo s’o cangia de cà.
Chi à sprescia vagghe adaxo.
Perché i travaggi fæti con carma riëscian ciù ben.
No gh’é bella reusa ch’a no vëgne un grattacû.
O se referisce a-a zoentù ch’a vëgne passa, ma gh’é ascì un zeugo de poule co-o nomme grego de un genere de erboi: crataegus, da famiggia de rosacee, ch’o vëgne prononçiou in zeneise «grattacû» e o piggia unna sfummatua còmica; sto nomme o ven dæto in zeneise a-a reusa caniña.
Spassoia neuva a spassa ben trei giorni.
Perché te imbarluga a seu novitæ, dapeu a l’é comme e atre.
Tanti pöchi fan un assæ.
Bisà tegnîse da conto de tutto.
Testa d’ase a no peia mai.
Ciù un o l’é ignorante ciù a ghe va ben.
O tia à tutto comme o scceuppo de præ Michê.
Dito de chi o l’é avido comme tutto.
Dinæ e santitæ, meitæ da meitæ.
No beseugna credde guæi à chi s’avvanta de seu palanche e da seu santitæ.
Chi veu vedde un grammo, fasse arraggiâ un bravo.
De soventi, e persoñe che pan e ciù quete, son quelle che quande s’arraggian tian feua ciù venin che e atre.
Chi veu pan, pòrze a man.
Analogo à «chi no cianze no tetta».
Chi no n’accatta, no ne vende.
Chi no s’incalla mai, o no guägna mai ninte.
Röba dæta a l’é ciù che vendua.
Into senso che a no se peu ciù piggiâ in derê, à meno de unna fottifigua.
Avanti de moî beseugna veddine de belle.
Inta vitta no se sa mai cöse n’aspeta.
Chi no vonze n’avaa.
Beseugna vonze e reue, se se veu anâ avanti: a gramma usansa da becchelleuia a gh’é sempre stæta.
Se Milan o l’avesse o pòrto de Zena ne faieivan un òrto.
Tra Zena e Milan gh’é sempre stæto un pö de ruzze, con giöxie de varia natua, tra e quæ a presensa da mæña e do pòrto à Zena, tanto che Milan a no ghe n’à.
Se Zena a l’avesse a cianua, de Milan ne faieivan unna seportua.
Tra Milan e Zena uña de rouxie ciù frequente a l’ea dovua a-a giöxia pe-a fertile e ricca cianua lombarda, tanto che l’introtæra zeneise o l’é aspio e ruspo.
Quande e nuvie van a-o monte, piggia a sappa e vatt’à sconde; quande e nuvie van a-o mâ, piggia a sappa e vanni à sappâ.
Proverbio meteorològico de origine contadiñe.
Quande o sô o picca inte veie, piggia o doggio e trâ da beie; quande o sô o picca inta poppa, piggia o pan e caccilo in bocca.
Proverbio ch’o se referisce a-a vitta de bòrdo.
Quande a dònna a vëgne vegia, a perde ògni virtù; a pelle a se gh’arrappa e a chitara a no seunna ciù.
No l’é o caxo de ascciæî cöse se intende chì pe «chitara».
Tutte e case an o seu parreco.
Segondo unn’atra verscion: tutte e case gh’an o seu canònico; a pegoa neigra, o parascito. De soventi i zeneixi en stæti anteclericali fòrte.
Un matto o ne fa rie quattro.
Chi dà mente a-e sciollaie de un matto, o l’é ancon pezo che lê.
Vâ ciù un bon nomme che tutti i dinæ do mondo.
A boña reputaçion, mascime in ponto commersi, l’ea quello che i zeneixi tegnivan ciù che tutto.
Nisciun no peu dî «de st’ægua no ne beiviò».
À sto mondo no se peu mai dî, ni escludde nisciuña poscibilitæ.
Inte l’ægua che no se veu beive se ghe nega.
De soventi, semmo arrægæ à açettâ de scituaçioin che no aviëscimo maiciù pensou de dovei manco affrontâ.
No ëse ni can ni lô.
Comme quande se dixe in italian che un o no l’é «ni carne ni pescio».
Luggio, battuggio.
Perché à luggio se batte o gran.
Mainâ, mai ninte.
Quella do mainâ a no l’ea de seguo unna profescion ammâ; i zeneixi se ghe dedicavan perché no poeivan fâne de meno.
O se ciamma mâ, no ben.
Zeugo de poule: in zeneise «mâ» o veu dî segge «mare» segge «male». Proverbio che tra l’atro o fa capî comme i zeneixi che devan tanto da seu vitta a-o mâ e a-o navegâ, no gh’en affeçionæ pe ninte, ma l’ammian con mäfiansa.
Chi n’abbe n’abbe, chi l’é de sotta ghe stagghe.
Melancònica rescignaçion a-e ingiustiçie da vitta, tipica da coltua popolare. Degno de nòtta l’uso do passou perfetto che in zeneise o no l’existe da ben ben de tempo.
I pollin veuan fotte o pollaieu.
Quande quarche pivetto o çerca à imbroggiâ quarchedun ciù asperto che lê.
A Lanterna de Zena a l’é fæta à trei canti.
A ghe n’à quattro, ma un o l’arresta delongo ascoso; o dito o veu dî che no beseugna credde a-e apparense.
Moneghe de Sant’Agostin, con doe teste in sciô cuscin, moneghe de San Grigheu, con quattro gambe sotta i lençeu.
Se træta de persoñe fäse, de miödin; in scê moneghe à Zena, a-i tempi da Renascion, gh’ea a sveuga de ëse tutto feua che caste.
Gh’é de tutto in despa, à trei no gh’arrivan.
Mainea argua pe dî che ghe n’é un solo.
A consolaçion di dannæ a l’é d’ëse tanti in compagnia.
A l’é fiña bella st’imagine di dannæ à l’inferno, tramezo a-e sciamme, che se consòlan perché son in tanti, magara fan do sciato e se contan de barsellette.
I strassoin beseugna lavâli in cà e destendili a-o feugo.
I ciæti de cà bisà attrovâghe recatto in famiggia, e fâ de mainea che no vëgnan descoverti.
Chi avanti no pensa, inderê sospia.
Se un o no pensa avanti à quello ch’o fa, dapeu o se mangia de repentio.
O mondo o l’é de chi se ô piggia.
Convio à fâse avanti inta vitta sensa tròppo zinzannie e temmanse.
Dònna, cavallo e barca son de chi î cavarca.
Dito masccista, che se da unna parte o l’assomeggia a dònna à un oggetto che tutti se ô peuan piggiâ, da l’atra o â paragoña a-o cavallo e a-a barca, scimboli de libertæ e de indomabilitæ.
Da l’erboo se conosce i fruti.
Proverbio træto da l’Evangëio de Mattê (7, 16).
Veggiâ a-a luña e dormî a-o sô no s’aquista ni röba ni onô.
Se ti passi e nottoañe à desandiâ, no ti guägni ninte e ti te fæ unna brutta nomminata.
O guägnâ o mostra à spende.
Giaminâ pe guägnâse o pan o ne mostra o valô do dinâ e che no beseugna asgreiâlo; a reixe da coscì dita avariçia di zeneixi a l’é a seu consapevolessa da varsciua do dinâ.
Òmmo à cavallo seportua averta.
In ancheu se ghe dieiva «òmmo motorizzou, seportua averta».
O mortâ o sa sempre d’aggio.
No poemmo tegnî ascose pe guæi e nòstre açioin.
O negiâ ch’o fasse nege e o villan ch’o cheugge çexe.
À ognidun o seu mestê.
O ninte o l’é bon pe-i euggi.
Ma l’é sottinteiso ch’o no l’é bon pe-a stacca.
O paisan o l’à delongo a tæra inte onge.
No poemmo mai delibeâse areo de nòstre reixe.
O pan di atri o l’à sette croste, chi no ne mangia no ô conosce.
A primm’æguetta d’agosto a refresca l’äia e o costo.
Apeuvo che fiña solo che do bæxin o dà un pittin de sollevo a-a cädua.
Chi dòrme d’agosto dòrme à seu costo.
Apreuvo che in campagna, ma anche da de atre parte, d’agosto gh’é ancon ben ben di loei da fâ e se se pösa se renonçia à do guägno.
D’agosto ni dònne ni mosto.
Quande l’é tròppo cado convëgne tegnîse lonten da-i rappòrti sessuali e da-o vin, perché peuan fâ mâ a-a salute, a-o manco segondo sto proverbio.
Rende de ciù un moro bon che un òrto into Besagno.
Apreuvo che da arente a-o sciumme Besagno gh’ea i òrti di villen che fornivan de verdue a çittæ de Zena.
Sacco veuo o no peu stâ in pê.
Se no se mangia no s’é manco in condiçion de travaggiâ.
Chi n’à un n’à nisciun, chi n’à doî n’à un, chi n’à trei o l’à un diao pe davei.
Se parla de figgeu.
Unna man a lava l’atra e tutte e doe a cea.
Beseugna savei vegnî incontra a-e neçescitæ de tutti, con de compensaçioin.
No t’affiâ de chi no t’à confiansa.
Proverbio de unna çerta ovvietæ.
Baxo de bocca o cheu o no tocca.
Fiña un baxo de bocca o peu lasciâ indifferenti, inte çerte condiçioin.
Beati i urtimi, se i primmi son discreti.
Unna missa à giorno, a-a zeneise, do «descorso da montagna».
Beghin de gexa, diao de cà.
I zeneixi son de spesso mäfiaddi verso quelli che se fa vedde che van in gexa.
À un bello fusto ghe sta ben tutto.
Unna persoña bella e ben fæta no gh’à guæi importansa cös’a se mette indòsso (cösa no sempre vea).
A pessa e o pontetto a manten o ricco e o meschinetto.
Se parla de l’arte de sarsî, in senso fixico ma ascì morale, che a vegniva ben segge a-o moscio che a-o pöveo (unna vòtta).
Co-a pansa piña se raxoña ciù ben.
Dòppo mangiou un o se sente in condiçion d’affrontâ di raxonamenti ciù impegnativi.
Settembre, se taggia quello che pende.
Se parla da vendëgna.
De settembre e d’agosto beivi o vin vegio e lascia stâ o mosto.
Perché o mosto o peu fâ mâ a-a sanitæ.
No se peu avei a moggê imbriæga e a botte piña.
À sto mondo no se peu avei tutto.
No beseugna imbarcâse sensa bescheutto.
Beseugna stâ lesti pe tutte e eveniense.
Chi paga avanti o l’é mâ servio.
Perché ömai o l’à za pagou.
O sangue inte veñe ghe l’emmo tutti.
Perché fiña quelli che pan ciù spoioxi peuan avei un botto de orgheuggio e ribellâse à unna soverciaia.
Chi nasce bello o nasce affortunou.
Apreuvo che semmo tutti ciù dispòsti à vegnî incontra à unna persoña bella che à unna brutta.
I speçiæ paçiensa no ne vendan.
Se ghe dixe à un ch’o ve fa perde a paçiensa, pe fâghe accapî ch’o no deve tiâ tròppo a còrda.
Cöse giuste manco a-o mondo.
Tipico pescimiximo ligure.
Pe croxe de becco no ghe n’é ciù un dio de netto.
Tipica frase de quelli che rincianze o tempo passou.
Costa ciù cao unna casa regallâ che unna casa accattâ.
Perché dòppo ti devi ëse reconoscente pe tutta a vitta con chi te l’à regallâ.
Crava vegia a brocca ben, s’a no gh’à de megio a se pasce de fen.
Perché i vegi se contentan de pöco.
Di ciæti di atri no te mescciâ se ti veu vive in paxe e no rattellâ.
Exartaçion do queto vive.
Pappetaxi o l’é in camixa, i ciæti de cà no se dixan.
Lözo da reservatessa.
Dio m’avvarde da un vexin prinçipiante de violin.
Perché in fæto o peu ëse ben ben angoscioso.
Parlo à ti, seuxoa, che ti me intendi, neua.
Parlâ à quarchedun con de alluxoin pe fâ capî unna cösa à quarchedun atro..
Dio t’avvarde da chi leze inte un libbro solo.
Perché beseugna stâ à sentî e opinioin de tutti, e no de un solo.
Dòppo çent’anni l’ægua a torna a-o seu moin.
Perché de spesso, da vegi, tornemmo à avei e opinioin ch’aivimo da zoeni, ò tornemmo à pensâ comme pensava i nòstri vegi.
Dònne, scciuppette e libbri no se ne presta à nisciun.
Dito masccista, ch’o l’assomeggia a dònna à di oggetti, ma ch’o no manca de veitæ.
Dua ciù un gòtto astrunnou che un neuvo.
De vòtte unna persoña mâ ciappâ in salute a vive de ciù de uña, saña in apparensa.
Donde va a barca, va Baciccia.
De unna cobbia inseparabile, de amixi, ò de maio e moggê.
À chi à testa no ghe manca cappello.
O senso o l’é che chi l’é intelligente o treuva delongo a mainea de cavâsela.
O tempo o passa e a mòrte a ven, beato quello chi à fæto do ben.
Memento mori.
Donniña picciniña a pâ sempre novelliña.
Dito ch’o respegia unna veitæ oggettiva.
Chi à a faccia boña e o no se ne vâ, un gran bacögi o se peu ciammâ.
Dito ch’o ne convia à no avei poia de fâ vai e nòstre raxoin.
Vâ ciù un pö de son son, che tanto de eo eo.
Dito tipico do senso prattico di liguri.
O tròppo o se versa.
Dito ch’o l’à o mæximo scignificato de quell’atro, italian ascì, ch’o dixe che «o tròppo o streuppia».
Tutto à seu tempo e e rave in Avvento.
Gh’é un tempo pe ògni cösa, comme ghe dixe anche l’Ecclesiaste; e rave ghe stan ciù che atro pe-a rimma.
Chi fa de testa, paga de borsa.
Dito ch’o ne convia à dâ a mente a-i conseggi de chi ne sa ciù de niatri.
Giardin, fruga stacchin.
Pe ottegnî di resultati beseugna spende.
De novello tutto o l’é bello, de saxon tutto o l’é bon.
Veu dî che da zoeni ne pâ tutto bello, ma inte l’etæ ciù meuia semmo deçerne cöse o ô l’é bon pe davei.
Chi no s’inzegna o l’é stroppiou.
No beseugna fâse scappâ e occaxoin.
A tramontaña a no s’addescia, se o marin o no â remescia.
Proverbio meteorològico, che no se sa che fondamento o l’agge.
Se l’é neigro à tramontaña vorrià fâ quarche boriaña.
Proverbio meteorològico, che pâ ch’o l’agge quarche fondamento.
Treppa co-i fanti e lascia stâ i santi.
Ammoniçion à no mescciâ o sacro co-o profan.
L’amô e a tossa no se peuan asconde.
O contrasto umoristico chì o nasce da-o paragonâ l’amô à un stato patològico (a tossa).
Chi tròppo veu, ninte à.
Dito conosciuo in italian ascì, comme «chi tròppo veu o no strenze ninte».
Cioña e scöpella, da unn’arva t’arresta unna tavella.
À son de refinî un travaggio, a va à finî che no n’arresta ninte.
Chi avià ciù bello fî, faià ciù bella teia.
Chi avià ciù boin argomenti, no manchià de vedde reconosciua a seu raxon.
Beseugna sentî tutte e campañe à sunnâ.
No beseugna dâ mente solo à l’opinion de unna parte in cousa, ma à tutte doe.
Un bello taxei o no se peu scrive.
Dito conosciuo in italian ascì, e o veu dî che l’é sempre megio taxei ciufito che raxonâ abrettio.
Chi veu tròppo sussâ, fito s’ingoa.
Chi veu ottegnî tròppo, a va à finî ch’o no piggia ninte.
A-o lumme de candeia o canavasso o pâ teia.
Inte de condiçioin de confuxon, ò de sprescia, un o peu restâ imbroggiou.
A primma tempesta a l’é quella da man.
Proverbio ciufito scibillin, ma pâ ch’o veugge dî che primmo danno o se ô fa o mæximo paisan, quande o semeña o gran, se o no sa travaggiâ.
Donde l’é passou carne e òsse no gh’é ciù un bellin ch’o no pòsse.
Quande a verginitæ pe unna dònna a l’ea a cösa ciù importante, ma o l’é un proverbio ch’o peu avei de atre applicaçioin ascì; à ex. unna persoña corròtta unna vòtta a l’é sempre corròtta.
Quande a vacca a l’arsa a testa, no sta guæi à arriâ a tempesta.
Proverbio meteorològico, che fòscia o l’aiva quarche corrispondensa co-a realtæ.
Donde gh’é stæto do feugo, gh’é sempre da çenie cada.
Veu dî che se tra doe persoñe gh’é stæto quarcösa, mascime de l’amô, dapeu no se peu pensâ che quello feugo o segge asmòrto areo e pe delongo.
E bellesse inta pugnatta no se ghe mettan.
Clascico spiito ligure ch’o l’ammia a-o prattico.
Quande e moie son in sciô, un fuso pe seia o se peu za fiâ.
A-i tempi che ancon inte campagne se fava e veggee.
O bon mainâ o se conosce a-o tempo grammo.
A persoña de varsciua a se conosce inte difficortæ.
Nuvia rossa, ò che ceuve, ò che boffa.
Proverbio meteorològico, no sempre veo.
Tutti i tempi vëgnan, basta saveili aspëtâ.
Uña de frequente osservaçioin, inti proverbi, in sciô fæto che o mondo o cangia e o dà à tutti unn’occaxon.
E lamente di vexin comensan a-a seia e finiscian a-a mattin.
Constataçion ciufito banale, ma verificabile.
Chi veu avei unna gran fortuña, vòrte o cû pe contra a luña.
I zeneixi, pe commun, no creddan guæi a-e sopestiçioin e a-a scaramansia.
Chi no sa obedî, no sa commandâ.
Veitæ evidente e conosciua da tutti.
Chi obedisce no fallisce.
A l’é a mascima do Martin Piaggio, autô ciufito reaçionäio: «… perché e revoluçioin produan di guai / e chi obbidisce no fallisce mai».
San Michê, tutte e strasse pan d’amê.
Pe-o giorno de San Michê comensa à vegnî freido.
I ciuvussi de San Michê se no vëgnan avanti, vëgnan inderê.
Son i ciuvussi che annonçian o prinçipio de l’ötunno, ò avanti ò dòppo o giorno de S. Michê (29 settembre).
Gran nave, gran pensceo.
Unna grande intrapreisa a pòrta con lê di gren lagni.
L’é megio ëse patron de unna sassoa, che capitanio de unna nave.
Pe-e responsabilitæ ch’o l’à o Capitannio de fronte à l’armatô e tutti atri ascidi che ghe tocca.
Ghe n’é pe l’ase e pe chi ô meña.
S’intende: de braggi e de bòtte.
I arraggiæ s’addentan a fronte.
Serv’assæ arraggiâse, ti peu fâ e dî quello che ti veu.
Chi n’arröba n’à de röba.
Chi l’é poscidente l’é façile ch’o l’agge arröbou.
Bon avvocato, cattio vexin.
Perché, se o vexin o l’é un bon avvocato, in caxo de ciæti e rattelle o l’avià guägna delongo.
L’ase o camalla o vin e o beive l’ægua.
O veu dî che chi loua o guägnià sempre meno de chi o ô fa travaggiâ.
Chi loua mangia unn’ancioa, chi no loua o ne mangia doe.
O veu dî che chi travaggia o l’é sempre sfrutou.
Quande l’òmmo o ven vegio o perde ògni virtù, e gambe fan fighetto e i cäsoin cazzan zu.
O fa da pandan con l’atro proverbio ch’o se referisce a-a dònna ch’a ven vegia.
Chi n’é avviou à cavarcâ o cû o ghe spella.
Chi n’à mai travaggiou o patisce de ciù se o l’é constreito à fâlo.
Chi tocca do carbon o l’arresta tento.
Quæ se segge attivitæ ò açion che se ghe dedichemmo a ne ghe lascia o segno.
In compagnia fiña o præve o piggia moggê.
Unna persoña chi no gh’é avviâ, quand’a se treuva in compagnia a peu fâ de cöse ch’a no se aspëtieiva.
Into bòsco do diao no se ghe fa legne.
Veu dî che à commette de malaçioin no se ghe guägna mai.
De d’ato liscio liscio, de sotta merda e piscio.
No beseugna affiâse de apparense.
I òmmi no se mesuan à parmi.
Pe consolâ quelli che son basci de statua.
Into paise di òrbi, i guersci regnan.
O veu dî che trameso à de gente boñe da ninte, fiña un scciappin o fa a seu bella figua.
Chi s’impetta e s’inscorrussa no se mette ninte in bocca.
O senso o dovieiva ëse che inta vitta beseugna savei attrovâ di compromissi.
A consolaçion di despeæ a l’é o letto e o vin.
Consolaçion de atri tempi perché a-a giornâ d’ancheu ghe n’é pe coscì.
O ben o no l’é mai mâ.
Osservaçion in apparensa tautològica, ma a veu dî che voeise ben o no l’é mai un delitto, e a pâ giustificâ relaçioin pe atri aspeti inregolari.
O ben o vinçe o mâ e o mâ o rompe i scheuggi.
Perché «mâ» into senso de «male» e «mâ» comme «mare», in zeneise se dixan e se scrivan pægio.
O mâ o ven in carròssa e o se ne va co-a scròssoa.
Degna de nòtta a quæxi rimma, che inta traduçion italiaña a va persa.
Galliña chi canta a l’à fæto l’euvo.
Chi l’é corpeive o se descreuve de lengê.
I amixi e o vin veuan ëse vegi.
Pe no anâ incontra à poscibili tradimenti.
A-i Santi un cäso into cû à tutti i öxellanti.
Pe-i Santi, o primmo de novembre, a saxon da caccia a l’é finia.
A-i Mòrti bacilli e stocchefisce no gh’é cà chi no î condisce.
Za da-i tempi antighi bacilli boggii e stocchefisce ean segno de penitensa, dapeu se mangiavan pe leccardonaia, in ancheu son ciufito ræi.
I cöi rescädæ fan doî a pansa.
Ammonimento à no repiggiâ unna relaçion, stæta za abbandonâ.
I cröi no fan cardæñe.
E ascendense da famiggia contan, e comme.
I dinæ son riondi e s’arrigoan.
I dinæ n’an de varsciua da pe lô, ma pe quello che se ghe peu fâ, donca beseugna savei conosce o momento de spende.
In bocca serrâ n’intra de mosche, ma chi no se fa avanti nisciun no ô conosce.
N’avvantâse guæi va ben, ma beseugna anche fâse conosce a seu varsciua, quande l’é o momento.
E strasse van sempre à l’äia.
I meschinetti a ghe va delongo mâ.
Tutte e strasse van à Votri.
À Votri gh’ea di antighi defiçi.
Chi avvanta e seu meie l’é segno che son marse.
Tutto o conträio de quello che se pensa a-a giornâ d’ancheu, che à son de dî che unna cösa a l’é bizara, tutti se ô creddan.
O mego o va e o ven, e chi à o mâ o se ô ten.
Inti ambienti popolari no gh’ea, e no gh’é, guæi confiansa inti meghi.
Da-o tròppo tiâ a còrda a se streppa.
Chi à moggê bella, tutti ghe veuan ben.
Son e sòlite inscinuaçioin, condie da un pittin de giöxia, in sce quelli che se treuvan ben da maiæ.
Chi à a bocca amaa, o no peu spuâ doçe.
E rouxie che un o se tëgne drento, no se peuan tegnî ascose pe guæi.
A dònna che inte l’anâ a mescia l’anca, s’a no ô l’é pöco gh’ammanca.
I atteggiamenti de dònne, into mondo de unna vòtta (ma anche oua), ean occaxon de inscinuaçioin.
A freve quartaña i vegi a-i ammassa e i zoveni a î saña.
E preuve importante da vitta determinan unna seleçion tra fòrti e deboli.
Se cazzesse o çê, piggiëscimo de quage.
I zeneixi no se fan mette poia da chi annonçia de catastrofe.
Chi semeña agogge no vagghe descäso.
Chi spanteiga zinzannia abrettio o n’arresta vittima.
Chi spua contra o vento, o se spua adòsso.
Convio à no sbraggiâ abrettio contra quarchedun, perché se femmo danno da pe niatri.
Vâ ciù unna graña de peivie che unna succa.
A vâ de ciù unna persoña picciña, ma asperta e intelligente, che uña gròssa ma nescia.
Vâ ciù unn’onsa de prattica che unna lia de sciensa.
Proverbio ch’o veu fâ capî comme de belle vòtte e abilitæ prattiche peuan ëse ciù importante de quelle teòriche.
L’òmmo e o pòrco o se peisa quand’o l’é mòrto.
Ghe ô divan za, con atre poule, i greghi antighi: a-a fin de l’Edipo Re, Sòfocle o dixe che solo chi o l’à za scompassou o derê traguardo-zinâ da vitta o se peu dî à bon dirito feliçe, perché fin à l’urtimo ascì o ciù ricco e affortunou, o ciù onesto e benvosciuo, peu intravegnîghe quarcösa ch’a l’imbösa a seu scituaçion e da-o ciù feliçe a ô cangia into ciù infeliçe.
L’öxello bon o canta de rassa.
Pe ëse in gamba no l’é dito che serve tanti studdi; ò megio, pe commun ghe veu o studio, ma ascì a predispoxiçion.
L’òmmo ch’o veu vive in paxe o lascia commandâ a moggê e lê o taxe.
E dapeu ne vëgnan à parlâ de «patriarcato».
À Sant’Andria o freido o scciappa a pria.
Proverbio meteorològico che o no conresponde sempre a-a veitæ.
Fin à Dënâ freido no fa, braghe de teia; da Denâ in zu freido no ne fa ciù, braghe de teia.
Ghe ô divan pe consolâ i ciù pövei, che no se poeivan permette di vestî pesoin.
Se ceuve à Santa Bibiaña, ceuve quaranta giorni e unna settemaña.
Un de quelli proverbi meteorològichi che, sensa voeili piggiâ a-a lettia, de spesso ghe indoviñan.
Chi lava a testa à l’ase o perde o tempo, a lescia e o savon.
Mensunou anche inte l’incipit de un sunetto do Cavalli, «Lavà ra testa à l’aze, scigorà / quando ri buoe n’han vorentè de beive.…», o convia à no perde do tempo con de intrapreise imposcibile.
Un mei marso o ne guasta çento.
Proverbio semeggeive à di atri co-o mæximo scignificato in italian.
Vâ ciù unn’onsa de bon senso che tutto o studio do mondo.
Proverbio ch’o no dovieiva esentâ i zoeni da-o proveise de unna boña preparaçion scolastica.
Nisciuña mäveggia a dua ciù de trei giorni.
Verscion zeneise do «nihil sub sole novi» latino.
O l’é un brutto uso quande a rocca a çerca o fuso.
Se pensava che no stesse ben che foïse unna dònna a çercâse un compagno, ò à mostrâghe interesse, perché a se fava vedde tròppo interessâ a-o sesso, ò a-i dinæ.
O cado e o freido i ratti no se ô mangian.
O se dixe à quelli che se allamentan delongo, quande d’inverno perché no vëgne abasta freido e quande l’é stæ perché no vëgne abasta cado.
No m’addenta can ch’o no me meghe do sò pei.
Convio à no fâse mai mette i pê in sciâ testa.
Pe chi no veu vegnî vegio, in Sarzan fan da còrda.
Mainea de mandâ quarchedun à fâse appiccâ, ò anche o se peu dî à chi vive inte unna mainea tròppo spericolâ.
E giastemme son comme e feugge, che chi ê caccia se ê arrecheugge.
Giastemmâ no serve à ninte, soo che à fâ cresce a raggia, e guastâse a salute.
Pe cammin s’acconsa söme.
L’importante l’é partî e mesciâse, dapeu ghe saià tempo de trovâ recatto a-e difficortæ che se porrià presentâ.
À cavallo giastemmou ghe luxe o pei.
Ciù ti mogogni apreuvo à quarche refioso, ciù te pâ che ghe vagghe tutto ben.
E miage vege fan a pansa.
De soventi, con vegnî vegi se vëgne grasci.
E miage, quande fan a pansa, deruan.
Ammonimento pe chi impersonisce tròppo e magara o se ne recilla.
No gh’é sabbo sensa sô, no gh’è figgia sensa amô, no gh’é cheu sensa dô.
Proverbio ciufito convençionale.
E neuve gramme son sempre vee.
Verscion zeneise da «leze de Murphy».
E pegoe contæ, o lô o se ê mangia.
O veu dî che inta vitta no beseugna fâ guæi progetti, perché e ciù tante vòtte e previxoin vëgnan mandæ à gambe à l’äia da quarche improvvisto.
Comme i bagoin son e pellisse stòrte, ciù ti ne ammassi ciù ne sciòrte.
L’imposcibilitæ de levâ da mezo i mascarsoin e i profittatoî unna vòtta pe delongo da-a nòstra vitta.
Con l’arte e con l’inganno se vive mezo l’anno, con l’inganno e con l’arte se vive l’atra parte.
Proverbio de coscì dite leggere.
Se a sposâ a l’é de boña meña, se l’é nuvio s’assereña.
A-i tempi che a-e moggê l’ea reservou o compito de allivellâ tutte e asperitæ che se poeivan formâ inta vitta di sposoei.
O tordo, quello che no ghe fa pe lê o ghe fa o sordo.
O conresponde a-o proverbio, anche italian, ch’o dixe che no gh’é pezo sordo de chi no veu sentî.
À despeto di maligni o sô o resplende.
Quande a bravua e l’aspertixe de quarchedun a se vedde ciæa, à despeto de chi pensava mâ.
Quande o sô o fa barcon, l’ægua a ven à cannon.
Quande, inte unna borrasca, se arve quello ch’o se ciamma ascì "ciæo d’ægua" ch’o no l’annonçia a fin da tempesta, ma che o tempo o se imbozzoña ancon de ciù. A peu ëse ascì unna metafora relativa à unna rattella, ch’a pâ finia, ma a recomensa.
Finché gh’é do sciou, gh’é da speransa.
Scin che semmo ancon a-o mondo poemmo speâ de combinâ quarcösa de bon.
Conca scciappâ a seunna mâ.
Chi l’é maròtto ò accarettou o no peu travaggiâ e fâse vai a-o megio.
Chi rie do mâ di atri, o seu o se gh’appròscima.
Pe unna lezze do contrappasso.
Chi guasta o pòrto o l’é o mainâ.
Ognidun de niatri o l’é a vea caxon do seu destin e de seu desgraçie.
A veitæ e l’euio vëgnan sempre à galla.
Fito ò tardi a veitæ a vëgne scoverta.
Va tanti agnelli à Pasqua quanti beu à Dënâ.
Fiña i innoçenti van incontra à de desgraçie e à de derotte.
Gramma quella pegoa ch’a no sa avvardâ a seu laña.
Se un o no sa dâ a mente a-i seu interesci, pezo pe lê.
Da-o credde à l’ëse l’é comme da-o fiâ a-o tesce; da-o dî a-o fâ gh’é comme da-o tesce a-o fiâ.
L’è ciù de grammo fâ de mette in atto i nòstri progetti che pensâli.
Chi à fortuña in amô no zeughe a-e carte.
Conrespettivo de l’atro proverbio segondo o quæ chi l’é affortunou a-o zeugo o l’é desfortunou in amô.
À Dënâ mangemmo o bibin co-i bescheutti toccæ into vin.
Proverbio ch’o vegne cantou in sce l’äia da Pastorale de S. Alfonso de’ Liguori.
E böxie, no pâ cösa vea, duan da Dënâ à San Stea.
Verscion zeneise do dito che e böxie an e gambe curte.
Chi à un garbo de cà o l’é ricco e o no ô sa.
Constataçion che chi l’é affortunou de belle vòtte o no se ne accòrze.
Chi l’à d’öo, chi l’à d’argento, chi l’à da dâghe di cäsci drento.
Se intende o panê; no semmo tutti pægi.
Vâ ciù unn’onsa de son son, che un cantâ de ea ea.
Comme de soventi inti proverbi, o l’é un invio à tegnîse basci, à no dâse guæi äie.
Chi tëgne o pê inte doe scarpe presto o resta descäso.
No se peu pretende de fâ tròppo ò de avei tròppo.
Anno neuvo, ògni galliña a fa l’euvo.
À l’anno neuvo pâ che tutti inandian quarcösa de neuvo e fan boin propòxiti.
Se no ti peu vestî de sæa vestite de laña, ti sæ tranquillo e no ti recorriæ a-a Casaña.
Exortaçion à vive con meno sguasso.
Ciù che vegi no se peu vegnî.
Chi rie de venardì, cianze in domenega.
No beseugna recillâse quande l’é oa de meditâ in scê nòstre debolesse, perché dapeu â scontemmo.
Læte e vin fan sunnâ o campanin.
Segondo unn’atra verscion, «læte e vin velen fin». Sti doî beviaggi missi insemme, segondo quarchedun, faieivan mâ a-a sanitæ.
O vin bon o n’à de beseugno de ramma.
Apreuvo che e ostaie in antigo aveivan unna ramma d’öofeuggio comme insegna. Donca o dito o scignifica un produto bon, o n ’à de beseugno de reclammo.
Chi no me veu no me meita.
Mainea de consolâse de ëse stæto refuou da un innamoâ, ò da un datô de travaggio.
Chi vive sperando meue cagando.
Chi se contenta de speâ che e cöse cangian, o no l’ottëgne guæi ninte.
Chi no veu no peu e o no gh’é obrigou.
Proverbio pe fâ sentî meno in corpa quarchidun che gh’é stæto domandou un aggiutto, ma o l’à refuou.
Chi veu vadde e chi no veu mande.
I travaggi che un o ghe tëgne, bisà ch’o se î fasse da lê.
A vorpe a cangia o pei ma i viçi mai.
No se peu correze i mendi de chi s’é incarognio into viçio, ch’o peu cangiâ a seu mainea de presentâse, ma o no cangia i seu viçi.
Pe fâ despeto a-a ræna, caccila inte l’ægua.
Pe fâ despeto à un che ghe gusta o vin, no beseugna offrîghe da beive.
Lomellin o l’à averto o pòrtego.
A-i tempi do sollevo contra i austriachi do 1746, o pòpolo indignou pe-a reisa di aristocratichi de fronte à l’invasô o l’aiva pontou un cannon contra o pòrtego de Paxo. Alantô o marcheise Lomellin o l’à averto o pòrtego, comme pe demostrâ a boña fede di patriçi, che no aivan ninte in conträio che e gente intressan, e à sto ponto o pòpolo o s’é arretiou. O dito o veu indicâ unn’açion grande e larghea solo che in apparensa.
L’ötöio o fa limöxina a-a gexa.
Se ghe dixe quande un pöveo o fa un regallo à un ch’o sta ciù ben che lê, pe raxoin de reconoscensa ò atro.
Da l’un à l’atro gh’é comme da-o Pappa a-o böia.
Pe indicâ unna diverscitæ ben ben marcâ.
Fræ Piggia o sta in convento, Fræ Dà o no ghe stà.
I zeneixi en de soventi anteclericali, ma chì se træta ciù che atro da constataçion che semmo tutti lesti à piggiâ, ma ben pöchi ghe gusta dâ.
Gh’é chi ghe piaxe e pippe ch’an za tiou.
Se ghe dixe de chi çerne unna dònna da-o passou borrascoso.
A dònna a l’é boña fin ch’a piscia, l’òmmo fin ch’o s’addrissa.
A sessualitæ mascoliña a l’é ben ben ciù precäia de quella feminiña.
A-o tempo de rostie o bellin o cianze e a mossa a rie.
Quande s’avvexiña l’ötunno, i instinti sessuali se fan sentî ciù fòrti, segondo sto proverbio chì.
Legno de ponta e dònna in cian arrezan o dòmmo de Milan.
O veu dî che l’attraçion sessuale a l’é unna fòrsa potentiscima.
Pe giudicâ unna dònna beseugna veddila in camixa.
Proverbio un pittin masccista, ch’o redue a dònna a-o sò aspeto fixico.
Dònna, succa e çioula no son graçia de Dio.
Proverbio ch’o paragoña a dònna à de verdue, che in coxiña ghe veuan, ma no son de seguo de leccardaie.
I foestê gh’an ciù mosse che dinæ.
Pe commun, i zeneixi de unna vòtta no gh’aivan guæi scimpatia pe-i foresti, accaxonæ d’ëse presuminoxi e pin de preteise.
Chi à mossa à pan, chi à bellin destende a man.
Proverbio masccista, ch’o l’inscinua comme a dònna a no se treuva mai in difficortæ econòmiche perché a peu delongo fâ conto in scê seu qualitæ de seduçion.
Pescou da canna, portou da Cristo, cacciou da visco, trei bellinoin pægi no n’ò mai visto.
Perché se pensa che travaggian pe pöco ò ninte.
Chi l’é böxardo bisà ch’o l’agge boña memöia.
I böxardi devan avei boña memöia, maniman se fan descreuve e seu böxie.
Pe conosce un böxardo bisà fâlo parlâ træ vòtte.
Se un böxardo o l’à da repete e seu böxie, o l’é bon da fâse descreuve.
Chi veu vive da bon crestian, da-i beghin stagghe lontan.
I zeneixi en de spesso anteclericali, e tanto ciù conträi a-e manifestaçioin de religioxitæ exageâ.
Chi l’é ase de natua o no peu rägnâ da mû.
Ognidun o l’à da rispettâ a seu natua, sensa fintonaie.
Boñe poule e peie nisse non fan mâ à nisciun.
E boñe poule no costan ninte, ma no son manco unna soluçion a-i problemi; proverbio ch’o l’esprimme a propenscion di liguri pe unna generoxitæ attiva e no fæta de sole poule.
Chi aspeta l’aggiutto di parenti, o ghe n’à sciña che no ghe cazze i denti.
Proverbio de bon intende.
Into paise di òrbi, i guersci fan figua.
Into mezo à tanti scciappin, fiña o meno intrante o fa unna bella figua.
Chi ghe piaxe a torta de riso, chi ghe piaxe a torta de giæe, chi ghe piaxe piggiâlo into cû.
I gusti no se discuttan.
Chi parla derê a-e mæ spalle, parla co-o mæ cû.
O zeneise o desprexa quelli che ghe fa di ciæti apreuvo. Conosciuo ascì inta forma «Chi me parla derê, parla co-o mæ panê».
Chi gh’à o cû de paggia o l’à poia ch’o ghe pigge feugo.
Chi gh’à a consciensa brutta o vive delongo inta poia.
Pregâse un mion, pregâse a Lanterna into cû a l’é a mæxima, no vëgne ni un ni l’atro.
I zeneixi an sempre avuo unna conçeçion da vitta, e da religion ascì, vitalistica e attiva.
Cû basso, galliña da euve.
Se creddeiva che unna dònna co-e gambe curte e o panê gròsso a mettesse a-o mondo di figgeu ciù de lengê.
De stæ, insalatta e cû, d’inverno menestron e mossa.
O l’é un conseggio dietetico, ma no porriëscimo zuâ in sciâ seu validitæ scientifica.
Chi s’avvanta e o no l’é avvantou, l’é comme polîse o cû sens’avei cagou.
Metafora no guæi indovinâ, ma o senso do descorso o l’é che se un o se louda da pe lê, a va à finî ch’o se rende redicolo.
Dònna, succa e çioula, un tanto a-o masso.
A dònna a l’ea tegnua pe unna mercançia utile, ma de pöco prexo.
Mâ, feugo e dònna son træ cöse cattie.
Segondo a mentalitæ antiga, o mâ, o feugo e a dònna son træ cöse neçessäie, ma da sorveggiâ.
Dònne, moin e scciuppette, se no ti ê sæ manezzâ no te ghe mette.
L’idea de fondo a l’é che e donne en delongo peigose, e beseugna trattâle con attençion.
O zeugo, a dònna e o speçiâ no se contentan de unna spellinsigâ.
O zeugo, mascime quello d’azzardo, o sesso e cuâse a salute, son træ attivitæ che finiscian delongo pe portâ via tempo, energie e dinæ.
No beseugna fâse bruxâ i euggi da-e çioule di atri.
O veu dî che no beseugna stâse à intrigâ di fæti di atri, fiña à scroscîghe de persoña.
Un dio pe-o grilletto, a man pe-o pestelletto.
Corretta divixon do travaggio.
Chi l’à dæta â voeiva dâ, perché a guersa a l’é allugâ.
Dito masccista, ch’o vorrieiva giustificâ unna violensa carnâ con l’attesto che a dònna «a se l’à çercâ».
Quande o pei o fa o gianchin, lascia a guersa e piggia o vin.
Quande se ven boicòtti – segondo sto proverbio – l’é megio lasciâ perde e dònne e dedicâse à l’alcool.
Piscia ciæo e incaghite do mego.
O senso do descorso o l’é che se ti gh’æ a consciensa netta, ti te peu imbuzzarâ de tutte e critiche.
Longhi e furbi no n’ò mai visto.
Pe commun, i zeneixi aivan di pregiudiçi in sce l’intelligensa de persoñe tròppo erte de statua.
Longo longo e abbelinou.
Pe commun, unna vòtta gh’ea de prevençioin in scê persoñe erte de statua.
Quelli erti scampan de meno, perché piggian ciù tanto vento.
De vòtte, e persoñe erte de statua ean çibble de battue de quelli ciù basci, che fòscia se voeivan vendicâ de un çerto complesso de inferioritæ, ma e battue no mancavan de un fòrte senso de l’umoriximo.
Fanni do ben a-o villan e o te caghià in man.
Chì coscì no gh’é tanto da rouxia verso i villen, quante a constataçion da desconosciensa do mondo.
Ò merda ò berretta rossa.
O se dixe quande un o l’à deçiso de no contentâse de pöco, aut Caesar aut nihil, stante che a berretta rossa a l’ea quella do Duxe. Ma segondo di atri, a «berretta rossa» saieivan e scòrse de axinelle sciaccæ, che restan dòppo che s’é pestou l’uga pe fâ o vin, e s’assomeggian un pittin a-a gnisca: inte sto caxo, o proverbio o vorrieiva dî che beseugna arresegâ tutto quello che se gh’à, fiña a vitta, pe sciortî da unna scituaçion diffiçile, comme inte l’italian «o la va, o la spacca»; sta chì a porrieiva ëse a vea raxon do dito, se tegnimmo conto da tendensa di letterati e studioxi à nobilitâ çerte esprescioin popolare con di reciammi dòtti à l’istöia, fiña antiga, che o pòpolo o no s’à maiciù assunnou de tiâ à mezo.
Ò merda ò çeia.
O se dixe quande un o l’à piggiou unna deçixon e o l’intende d’anâ avanti à tutti i conti, segge quello che segge.
Quande a merda a monta o scæn a spussa.
Se dixe de persoñe che son nasciue pövee, e da quande en riescie à vegnî ricche, se compòrtan con presumî, sosta e babia; no escludemmo che inte sto dito ghe segge ascosa unna boña quantitæ de giöxia, da parte che chi l’é arrestou pöveo.
Quande troña à Monte Cû, ceuve merda de seguo.
Se ghe dixe pe treppo, quande quarchedun ghe scappa de l’äia in desdaxo, pe exortâlo à anâ a-o gabinetto donde o porrià liberâse de l’imbrumme chi ghe dà breiga.
Dio n’avvarde da-i beghin e da chi va in gexa tutte e mattin.
I zeneixi no se fian de chi ostenta religion.
Da-e bagasce e da-i ruffien stæne a-a larga e dîne ben.
Perché peuan creâ di problemi; peò chi va apreuvo à sto proverbio o l’é un pittin ruffian lê ascì.
A corpa a l’é unna bagascia che no â veu nisciun.
Constataçion de fæto, ch’a no l’à de beseugno de un commento.
Chi à ciù balle che o sciô Giæa, renonçie fito a-o cappin de sæa.
Chi gh’à tròppo preteise, o se treuva fito à doveighe renonçiâ. O sciô Giæa o ghe sta solo pe-a rimma.
Chi guägna a primma man, o va à cà co-e balle in man.
Perché chi guägna de drito a-o zeugo d’azzardo, o se credde d’ëse affortunou, o continua à sugâ e de lengê o perde tutto. Dito ch’o se peu applicâ ascì à de atre scituaçioin da vitta.
I seunni en e balle che toccan o cû.
I zeneixi no creddan guæi a-i metodi da antevedde o destin, e ancon meno de interpetrâ i seunni.
À barba canua a fantinetta a ghe sta dua.
O veu dî che e zoene no ghe gusta i vegi e no respondan a-e seu propòste amose, ma segondo quarchedun gh’é ascì unn’alluxon à unna çerta meña de doçe de succao södo e duo à forma de fantinetta, che se un o l’é sensa denti o giamiña à giasciâlo.
A-a giornâ d’ancheu fa o dottô fiña i petteu.
Proverbio ch’o fa vedde comme de za inti tempi antighi i zoeni pretendeivan de saveine ciù di vegi, za pe-o solo fæto d’ëse zoeni, cösa che de belle vòtte a l’é vea, ma de seguo fâlo nottâ no l’é gradia à chi pensa che a seu espeiensa a conte quarcösa.
A-a guæra no ne nasce.
A l’é unna veitæ ciufito evidente; i liguri son antimilitaristi pe tradiçion.
A-a seia canta i òmmi e a-a mattin canta i öxelli.
Dito de grammo interpretâ: ma gh’é da pensâ che i òmmi cantan de seia inte ostaie dòppo o travaggio, tanto che quelli che no fa ninte, i öxelli, peuan cantâ delongo, anche de mattin.
A-a seia lioin, a-a mattin coggioin.
Dito ch’o l’alludde a-a potensa sessuale di mascci, che de mattin a l’é de spesso scernia; ma anche solo che a-e pöche fòrse do giorno apreuvo d’avei fæto quarche cancaribba a-a seia.
A bella de Torriggia tutti â veuan, nisciun se â piggia.
Se dixe de unna figgia ch’a vëgne conteisa da tanti, ma in sciâ fin no veu sposâla nisciun.
A bellessa a no fa boggî a pugnatta.
Veu dî che a bellessa a no peu ëse l’unica raxon pe maiâse, ma unna persoña a deve avei de atre qualitæ ascì.
A biscia a l’addenta o ciarlatan.
Se dixe quande quarche mastrusso o se regia contra chi l’à inandiou.
A-a biscia viva no gh’ammanca pertuso.
O veu dî che, finché semmo vivi, gh’è delongo a poscibilitæ de tiâ avanti, d’attrovâ recatto a-i nòstri problemi.
À boña serva no manca patroña.
O veu dî che, pe chi sa fâ ben o seu mestê, gh’é sempre a poscibilitæ de guägnâse da vive.
A botte a dà do vin ch’a l’à.
Serv’assæ pretende che quarchedun fasse quarcös’atro che quello ch’o l’é bon de fâ, aspëtâse de cortexie da chi no à reçevuo educaçion, e via de sto passo.
A carne attaccâ à l’òsso a l’é a ciù boña.
Tutte e cöse de grammo ottegnî, i loei ciù de grammo fâ, en quelli che dan ciù satifaçion.
À cavallo regallou no s’ammia in bocca.
Se te regallan quarcösa, no ti stæ à fâ o schinfioso ni à çercâ o pei inte l’euvo.
À chi conta e pegoe, o lô o ghe ê mangia.
Un ch’o sta à fâ tanti conti e progetti, avanti de fâ unna cösa, l’é façile che quarche improvvisto o ghe î cacce pe l’äia.
À chi ha famme, o pan o ghe pâ lasagne.
À chi à pan no ghe manca can.
Se un o gh’à doe palanche, o peu stâ seguo ch’o l’attreuva chi ghe va apreuvo pe servîlo, ò anche solo che pe scroccâghe quarcösa.
Chi gh’à un pittin de sæximo o sa delongo comme levâse d’inti imbròggi.
Chi no ghe piaxe o vin, o Segnô o ghe leve l’ægua.
Ciù che unn’exortaçion à imbriægâse, o veu dî che chi desprexa l’abondansa o no se meita manco l’essençiale.
A ciù cattia à spellâ a l’é a coa.
O veu dî che finî un travaggio comme se dé a l’é a parte de ciù grammo fâ.
A croxe co-o pan a se peu comportâ.
I patimenti e e difficortæ se peuan comportâ ciù ben, se un o l’é ben nutrio, ò se o l’à di dinæ.
Cianin, barbê, che l’ægua a s’ascada.
O veu dî che no beseugna stâ à piggiâsela pe pöco; segondo di atri, incangio, o se dixe pe avvertî quarchedun d’avvardâse perché vegnià o momento che e seu corpe saian gastigæ.
A discreçion a l’é a moæ de virtù.
Tegnîse reservæ e dignitoxi a l’é uña de qualitæ ciù apprexæ da-i liguri.
A dottriña sensa bontæ a no serve ni pe-i pöchi ni pe-i assæ.
O veu dî che a conosciensa ch’a no l’é accompagnâ da deutte de umanitæ a l’é ciù dannosa che atro.
A-e dònne, quande stan ben, ghe fa mâ a testa.
E dònne, inte unna soçietæ masccista, ean de spesso viste comme un imbrumme à unna vitta attiva.
Ægua cada e serveçiâ, se guæisce da ògni mâ.
A-i tempi de unna vòtta i remedi à dispoxiçion ean pöchi e de pöco effetto.
Ægua chi core a no pòrta venin.
Percöse a no consente a-i micròbi de desviluppâse; ma in senso figuou se veu dî che de frequentâ tante persoñe l’é meno façile che nasce de rouxie.
Ægua coâ a derua i ponti.
In senso figuou, perché un o se tëgne tutte e rouxie de drento, che dapeu fan danno.
Ægua e feugo fito se fan leugo.
Co-e fòrse da natua no se treppa.
À fâ cantâ un òrbo ghe veu un södo, à fâlo taxei ghe ne veu trei.
Perchè fòscia coscì o fa ciù palanche.
À fâ e frasche a-o villan l’é comme dâ i bescheutti à l’ase.
Serv’assæ deuviâ a cortexia con quelli che no capiscian manco cös’a l’é.
A fæña do diao a va tutta in brenno.
Proverbio ben conosciuo anche in italian.
À fâ i fæti seu no ghe veu soggeçion nisciuña.
No beseugna vergheugnâse de fâ vai i nòstri driti.
A famme a fa fâ de tutto.
Proverbio fin tròppo ciæo.
A famme e o freido fan vegnî o pellamme neigro.
Into senso che fan vegnî e gente gramme, neigre, sensa vergheugna.
A fin do ratto a l’é d’ëse mangiou da-o gatto.
Amaa constataçion che ognidun o l’à o seu destin, e quello di deboli o l’é d’ëse sobransæ da-i ciù fòrti.
A freve continua a l’ammassa l’òmmo.
Travaggiâ delongo sensa fermâse, sciätâse tutti i momenti apreuvo à quarche lagno veu dî accurtîse a vitta.
A freve quartaña: i vegi a î ammassa e i zoveni a î saña.
E moutie son i agenti da seleçion natuâ chi leva da mezo i vegi e i deboli e a rende ciù fòrti e ciù sen quelli che an da procreâ pe transmette a-i figgeu a seu fòrsa e a seu rescistensa; darwiniximo instintivo do pòpolo ben ben avanti ch’o l’arrivesse o Darwin.
A glöia de sto mondo a l’é unna botte sensa fondo.
O veu dî che ciù s’ottëgne dinæ e reconoscimenti, ciù se ne vorrieiva; ma in sciâ fin tutto finisce inte unna botte sensa fondo, ch’a no restituisce ninte de quello ch’a l’à collou, e ninte se ne sa ciù.
A graçia a sconfonde a bellessa.
Se dixe de unna dònna che no se sa s’a segge ciù bella, ò ciù aggaibâ e de bon træto.
À guastando se va imprendando.
O l’à o mæximo scignificato do proverbio italian chi dixe che «de inarâse se imprende»; degno de nòtta o gerundio introduto da-a prepoxiçion «à» e o passaggio da-a segonda coniugaçion a-a primma do verbo «imprende», fenomeno commun into zeneise de l’Etæ de mezo, e continuou solo inte quarche verbo fin à niatri.
Äia de fissua, äia de seportua.
Unn’intensa corrente d’äia chi corpisce un solo ponto do còrpo a peu fâ mâ pe davei.
A-i paisen e cäsette de sæa ghe spellan e gambe.
O veu dî che tròppo raffinatesse fan mâ à quelli che no gh’en avviæ, ò perché no ê san gestî, ò pe de atre raxoin.
A-i patti ghe sta fiña o diao.
Pe-i antighi zeneixi mancâ de poula a l’ea a ciù gròssa malaçion che se poëse commette; chi s’é mescciou o dito latin «pacta sunt servanda» co-o regòrdo di patti co-o diao di quæ se fava parli inte l’Etæ de Mezo, ne baste pensâ a-a lezzendia do Faust.
À l’ase stanco tutti i figgeu ghe satan adòsso.
De belle vòtte pâ che tutte e desgraçie se incagniscian contra chi se treuva de za in difficortæ.
A lengua a core donde o dente o deue.
Quande unn’idea fissa, un despiaxei, ne vëgnan delongo in cheu, sciòrtan feua inta conversaçion fiña quande se parla d’atro.
A lengua a n’à d’òsso, ma a rompe l’òsso.
E poule gramme peuan fâ ciù mâ de quello che se pensemmo.
À l’erbo zembo tutti se gh’attaccan.
Tante vòtte e desgraçie pâ che daggan tutte adòsso à chi l’é za in difficortæ.
A l’é tutta suppa comme pan bagnou.
Quande doe cöse son despæge solo che de nomme.
A megio pittansa a l’é un piato de boña cea.
Serv’assæ exibî o ciù bello disnâ à quarchedun se dapeu se ghe tëgne i mori, ò se se ghe fa accapî ch’o no l’é gradio.
Amigo ò no amigo chiña zu da-o figo.
Sciben che gh’é de l’amixitæ, nisciun di amixi se peu permette de imbroggiâ ò de arröbâ à un atro.
A miscion comme a galea lascian l’òmmo comm’o l’ea.
Chì coscì se esprimme unna mäfiansa areo inta poscibilitæ che un delinquente o cange vitta, ò o se mange de repentio di seu ari.
A misëia a l’é unna brutta bestia.
Perché a peu portâ à commette de gramme açioin.
Amixi scì, ma tabacco no.
Quande l’amixitæ a l’é quarcösa ch’a l’arresta de feua, chi no ne pòrta manco à exibî à l’amigo unna preisa de tabacco.
Amma chi t’amma e conrespondi à chi te ciamma.
O proverbio o veu descrive o comportamente de chi veu pe davei ben à quarchedun.
Ammortou o lumme, tutte e dònne son pæge.
O proverbio o vorrieiva dî che e differense fixiche tra unna dònna e l’atra (ma anche tra un òmmo e l’atro) no gh’an de importansa; cösa vea solo che inte unn’astræta idealitæ.
A moæ piosa a fa i figgeu tignoxi.
O veu dî che se se lascia sensa gastigo un figgeu ch’o sghinda (ma fiña un grande) lê o faià da maniman ancon pezo.
Amô con amô se paga.
Vixon idealistica segondo a quæ l’amô o no veu atra recompensa che l’amô.
Amô de zoventù, feugo de paggia.
Conscideaçion pescimistica in sciâ poscibilitæ che l’amô tra persoñe zovene o pòsse duâ.
A moggê di atri a pâ sempre ciù bella.
In cangio, in italian se ghe dixe che «l’erba do vexin a pâ sempre ciù verde».
Amô neuvo o va e o ven, amô vegio o se manten.
Conscideaçion omai scompassâ da-i tempi, segondo a quæ un amô vegio o dovieiva duâ de ciù de un atro comensou da pöco.
Amô o no conosce mesua.
In fæto, l’amô o peu portâ à commette de açioin spropoxitæ e feua mesua.
A mòrte a l’arremedia à tutto.
Constataçion façile in sciô fæto che de moî finisce tutti i problemi.
A mòrte a no l’ammia inta faccia à nisciun.
Constataòion façile do fæto che no serve ëse ricco ò pöveo, bello ò brutto, pe scappâ da-a mòrte.
A mòrte a ven quande meno â s’aspeta.
Cösa che no sempre a l’é vea, perchè de belle vòtte a mòrte a vëgne annonçiâ da un muggio de segni.
Amô vegio o no fa a ruzze.
Segondo sto proverbio, un amô ò unna pascion ò un hobby de vegia dæta dovieivan duâ de ciù de un atro reçente.
À Dënâ, ò gròsso ò piccin, tutti pòrtan in töa o seu bibin.
Inte determinæ occaxoin, tutti devan contribuî in mesua de seu poscibilitæ econòmiche.
Ancheu à mi, doman à ti.
O se trovava scrito in sce çerte tombe, à uso arregòrdo, «hodie mihi, cras tibi».
Ancheu in figua, doman in seportua.
Conscideraçion in sciâ debilitæ do destin di òmmi.
Fiña un cavello o peu fâ ombra.
À segonda de scituaçioin fiña unna focciara a peu ëse de impedimento, ò dâne breiga inte quarche progetto.
Anâ à Romma sensa vedde o Pappa.
O se dixe quande se compisce quarche gròssa intrapreisa, ma no s’arriësce à arrivâ à l’obiettivo ciù importante che s’eimo prefissou.
A neçescitæ a n’à de lezze.
Proverbio ch’o pâ giustificâ, inte çerta mesua, a violaçion da lezze da parte de chi se treuva in stato de beseugno.
A neutte a l’é a moæ di pensamenti.
De vòtte, a-a neutte, co-o scilençio, i penscëi peuan appresentâse ciù netti e ciæi che de giorno.
Da-o cantâ se conosce i öxelli, da-o parlâ i òmmi.
Ognidun se fa conosce pe quello ch’o l’é da-e seu opinioin e da-o seu mòddo de parlâ.
À ògni öxello o seu nio o l’é bello.
Pe ognidun, o pòsto dond’o l’é nasciuo o l’é o ciù bello de tutti i atri.
À ognun ghe pâ belli i seu.
Sciben in desdaxo, tutti femmo de preferense.
Pansa piña a no compatisce a veua.
Chi sta ben de dinæ e de salute o giamiña à credde che ghe segge chi l’é pöveo e maròtto.
Pansa piña a ciamma repöso.
Dòppo mangiou unna pisaggia a fa ben a-a salute.
À Pasqua quartetti, torte, leitughe piñe, abondan davei inte tutte e coxiñe.
Elenco de portæ ciù frequente o giorno de Pasqua à Zena.
Apreuvo a-o rie ven o cianze.
No se peu ëse sempre de giromia, e dòppo o ben vëgne o mâ, tanto che dòppo o mâ vëgne o ben.
A primma a se perdoña, a segonda a se raxoña, a tersa a se bastoña.
Compartâ e offeise va ben, ma fin à un çerto ponto.
A primm’ægua a l’è quella ch’a bagna.
A primma offeisa che se reçeive da quarchedun a l’é quella ch’a fa ciù mâ.
A primma galliña à cantâ a l’à fæto l’euvo.
Proverbio ch’o l’à di parallelli con atri in italian e in latin «excusatio non petita, accusatio manifesta», e o veu dî che chi se defende da unn’accusa sensa che nisciun l’agge accaxonou de ninte o gh’à sens’atro o cû de paggia.
A pugnatta aggueitâ a no bogge mai.
O veu dî che quande aspëtemmo che intravëgne quarcösa che vorriëscimo con fòrsa ch’a succede, ne pâ che quello momento o no l’arrive mai.
A röba a no l’é de chi â fa, ma de chi se â göde.
O veu dî che, in contravegnî a-a clascica morale tòsto calvinista di zeneixi, chi se spende i dinæ e o se î göde o l’é o seu veo patron, seguo ciù de chi se î à guägni, ma o se î tëgne lì in casciafòrte, che no servan à ninte.
A röba do commun a l’é röba de nisciun.
I zeneixi ean anticommunisti e anticommunitaristi ben ben avanti de Marx e de Engels; saivan de instinto che o ben stæto misso in commun tutti ô straggian e se ne fan o bordello; donca o Stato o ne deve possede o meno che se pòsse e manezzâ o meno poscibile i dinæ di çittæn.
A röba vegia a risparmia a boña.
Dito tipicamente ligure, ma solo di tempi de unna vòtta: se un o se tëgne da conto a röba vegia o peu stâ pe coscì sensa frustâ quella neuva, ò accattâne de l’atra.
Artâ vegia, no se gh’açende ciù candeie.
No se parla de artæ, se capisce, ma ciufito de rappòrti tra e persoñe, ò de pascioin, ò de passatempi, ò de hobby, che unna vòtta ne invexendavan e oua no n’interessan ciù. Da osservâ che, correttamente, «artâ» in zeneise o l’é un nomme feminin.
Arvî, cioî cioî.
Segondo quarchedun, o saieiva da intende che d’arvî ceuve delongo, perché «cioî» a saieiva unna forma arcaica pe «ceuve»; segondo di atri «cioî cioî» a saieiva l’imitaçion do garlezzâ di öxelletti. Fòscia son vee tutte doe e cöse.
Arvî fa bon dormî.
Verscion zeneise do proverbio italian «aprile dolce dormire».
A salute no gh’é dinæ da poeila pagâ.
Proverbio de bon accapî, ch’o ne contradixe un atro.
A salute sensa dinæ a l’é unna meza moutia.
Proverbio de bon accapî, che o mette in discuscion quell’atro, segondo o quæ a cösa ciù importante a l’é a salute.
À San Gaitan, de scciappe de meizaña se n’impe un tian.
Perché a l’é piña stæ.
À San Giöxeppe, se ti peu, impi a poela de frisceu.
Tradiçion ligure di frisceu pe San Giöxeppe.
À San Martin, metti man a-o caratellin.
Perché à San Martin se comensa à beive o vin de l’anno avanti.
À San Martin mettite o ferriölin.
Perché da maniman ven ciù freido.
À San Michê a menda a va in çê.
Perché o l’é finio o tempo de campagnate.
À San Michê e öxellee son in pê.
Perché comensa a saxon da caccia.
À San Michê træ castagne pe sentê.
Perché se comensa à cheugge quarche castagna.
À San Michê tutte e strasse pan amê.
Perché se comensa à sentî freidetto e fiña unna strassa da pöco a fa piaxei.
À Santa Luçia cresce a giornâ quante o gallo o pia.
Perché avanti a reforma do calendäio gregorian à Santa Luçia gh’ea o solstiçio d’inverno.
Perché pe sòlito comensa à fâ freido pe in davei.
A sciensa a ne ven da-a montagna.
Fòscia perché se pensava che i montagnin â savessan ciù longa che tutti; ò fòscia o l’é un dito irònico, pe quande un lemo sgreuzzo o veu dî a sò.
A seggia a va tante vòtte a-o posso che a-a fin a gh’arresta.
Verscion zeneise do ciù conosciuo dito italian, ma quello ascì traduto in zeneise; tanto a va a gatta a-o lardo ch’a ghe lascia a seu sampetta. Inte unna variante a seggia a perde o manego.
A seggia a va tante vòtte a-o posso ch’a ghe lascia o manego.
Verscion zeneise do ciù conosciuo dito italian, ma quello ascì traduto in zeneise; tanto a va a gatta a-o lardo ch’a ghe lascia a seu sampetta. Inte unna variante a seggia a l’arresta into posso.
A sola bellessa a no fa a dònna.
E vee qualitæ feminiñe son de atre, a bellessa a no basta.
A stæ a l’é a moæ di pövei.
Perche de stæ i pövei peuan vestîse con pöco e ninte.
À sto mondo nisciun l’é neçessäio.
Constataçion malincònica, ma vea, che poemmo ëse sostituii de lengê.
Ata ò bassa, d’arvî l’é Pasqua.
Proverbio fäso, perché de belle vòtte a Pasqua a scazze de marso; ma o senso do dito o l’é che fito ò tardi beseugna fâ i conti e tiâ e somme de quello che emmo fæto.
À töa no s’invegisce, ma chi ghe sta tròppo s’imbecillisce.
Conscideaçion dietetica, ciù in armonia co-i nòstri tempi «salutisti» che con quelli de unna vòtta, che da mangiâ no ghe n’ea guæi, feua che pe-i ricchi.
Atto de man, træto de villan.
Chi l’é avviou à fâse intende co-e mainee brusche, o no l’é ben educou de seguo.
À tutto gh’é remedio, feua che a-a mòrte.
Proverbio de bon intendise.
Avvardite che t’avvardiò.
Se un o s’avvarda da lê, o l’é sens’atro ciù seguo che s’o s’affia à di atri.
Avvardite da-i segnæ da Cristo, che te ghe ô mettan inte un visto e no visto.
Proverbio ch’o l’esprimme l’antigo pregiudiçio verso i portatoî de handicap, che saieivan d’animo grammo, perché gioxi de quelli che sta ben; o Segnô o î avieiva segnæ fixicamente con a seu moutia. Mæximo conçetto do latin «cave a signatis».
Baxo de man, se o no te fotte ancheu o te fotte doman.
Proverbio ch’o l’esprimme a mäfiansa verso chi segge tròppo çeimonioso, tròppo pin de reguardi, perché a saieiva unna persoña fäsa, ch’a l’asconde intençioin pöco oneste.
Bella bòtta no ammassa öxello.
No l’é dito che un bello tio o baste à ammassâ un öxello; feua de metafora, no beseugna fiâse de apparense.
Bella vigna e pöch’uga.
Proverbio ch’o se treuva za inte unna poexia do Poulo Foggetta; segondo lê i zeneixi do seu tempo ean scciavi do lusso e de apparense, e de pöca sostansa umaña.
Bella in fasce, sossa in ciassa.
O veu dî che de soventi unna figgetta a peu ëse bella e çircondâ de attençioin fin ch’a l’é picciña, ma da grande a no fa ciù a mæxima figua e a no l’arriësce à avei successo in soçietæ. Da osservâ che, inte di tempi ciù recenti, o proverbio o l’é stæto misso à giorno e o s’é adattou a-i mascci ascì: «bello in fasce, sosso in ciassa»; za che gh’ean, an vosciuo ascì fâ nottâ che peu accapitâ anche o conträio: «brutto in fasce, bello in ciassa».
Ben fæto pe fòrsa, o no vâ unna scòrsa.
Conscideaçion moralistica in sciô fæto che se se fa da benefiçensa mävoentea, a l’é unn’açion ch’a no te serve a-o ben de l’anima.
Beu, cavallo e pòrco devan avei gran còrpo.
Son de bestie che pe ëse zoveive in campagna an da ëse gròsse.
Beseugna batte o ciöo scin ch’o l’é cado.
Se ghe dixe coscì, ma penso che a verscion corretta a segge «beseugna batte o færo fin ch’o l’é cado». Veu dî che no beseugna lasciâse scappâ e occaxoin boñe.
Ògni lasciâ a l’é persa.
O veu dî che no beseugna lasciâse scappâ e occaxoin boñe. Pe commun o se refeisce, ciù che tutto, à de occaxoin de avventue sessuale.
Beseugna fâ de neçescitæ virtù.
Dito ben conosciuo in italian ascì.
Beseugna fâ i boccoin segondo a bocca.
Beseugna saveise regolâ inte speise. In italian se ghe dixe ciufito che beseugna fâ o passo segondo a gamba.
Beseugna mangiâ pe vive, no vive pe mangiâ.
Se un o se fa commandâ da-o steumago, quella verso o çibbo a vëgne à ëse unna dependensa ben ben dannosa.
Beseugna peâ a quagia sensa fâla criâ.
O se dixe quande quarchedun o l’arriësce à marmellâ ò à mastrussâ sensa fâse accòrze.
Beseugna piggiâ e baccæ e baxâ o brugo.
O se dixe quande quarcheun o deve sottostâ à de soverciaie e o no se rebella, pe queto vive, ò apreuvo che o gh’à quarche conveniensa à no dî ninte.
Beseugna piggiâne de cade e de freide.
O veu dî che beseugna saveise adattâ. A-o propòxito gh’é a lezzendia de quello patriçio zeneise, un çerto Cicopeo, raixo comme tutto, ch’o l’aiva l’andio de cheugge de prie pe stradda, tanto da servîsene pe un seu palaçio da tiâ sciù; unna vòtta quarchedun pe fâghe despeto o gh’à fæto attrovâ de prie a-o boggio, ma lê, con bruxâse e moen, o se l’à piggiæ a-o mæximo e into frattempo o mogognava «beseugna piggiâne de cade e de freide».
Beseugna portâ respetto a-o can pe-o patron.
Beseugna respettâ o servitô, o portavoxe de quarchedun, pe no fâse nemigo o seu patron.
Bon con bon fa bon e megio; mâ con mâ fa mâ e pezo.
Se o bon o s’azzonze a-o bon l’é tanto de guägnou; se o mâ o s’azzonze a-o mâ o pezoa a scituaçion.
Borsa sensa dinæ a se ciamma cheuio.
Unna borsa ch’a no contëgne palanche, a l’é soo che un tòcco de cheuio; in senso figuou, un òmmo sensa çervello o l’é soo che un tòcco de carne.
Bòtta reisa a no fa preisa.
O veu dî che restituî un corpo o no fa ponti in sce l’avversäio, a-o mascimo a fa patta.
Brasso a-o còllo e gambe in letto.
O l’alludde à quande un o treuva di attesti pe no travaggiâ; o brasso a-o còllo o no l’impedisce de camminâ.
Can chi baia no addenta.
Verscion zeneise do ben conosciuo proverbio italian.
Cangiando de luña se cangia fortuña.
O veu dî che, se se cangia de umô, peu cangiâ anche a nòstra sciòrte, ch’a l’é influensâ da-i nòstri stati d’animo.
Cappoin de Ciavai, con arte accobbiæ, ti te n’accòrzi quande son peæ.
Chì coscì, i ciavæn vëgnan accaxonæ d’ëse un pö tròppo foccai e de vende i cappoin ligæ à unna mainea da no fâ accapî se son cappoin ò capponesse – che vëgnan de meno – e chi l’à accattæ o se n’addà dapeu, quande o î à peæ. Donca, «cappoin de Ciavai» pe anonomasia, veu dî «ghimiña», «mastrusso».
Carne a-o sô e pescio à l’ombra.
Proverbio de grammo interpretâ. Peu dâse che se træte da mainea de asconde i nòstri mendi, perché quelli da carne se veddan de meno a-o sô e quelli do pescio à l’ombra. In sciâ fin un conseggio à mette in mostra e nòstre qualitæ e asconde e nòstre farte.
Carne chi cresce no peu stâ chi no mesce.
No se peu tegnî i figgeu fermi, sitti e assequææ inte un pòsto.
Carne chi se stia a no vâ trei citti a-a lia; quande a l’é ben stiâ no gh’é dinæ da poeila pagâ.
O veu dî che finché un figgeu o l’à da scricchî no se ne ricava ninte; ma quande o l’é scricchio o peu dâ o megio de lê.
Grammo öxello no peu fâ bon canto.
Unna persoña d’animo meschin a no peu creâ ni produe ninte de bon, inte nisciun campo (cösa no sempre vea).
Cavello canuo o no l’é credduo.
O veu dî che de spesso no se credde a-i vegi, perché se pensa che seggian feua do tempo, ò bambordii.
Çento mesue e un taggio solo.
I cuxoei piggian tante mesue, ma o taggio o dev’ëse un solo. Feua de metafora, bisà piggiâ unna deçixon sola, dòppo ësiseghe appensæ bell’e ben.
Çento penscëi no pagan unn’onsa de debiti.
Serv’assæ fâse tanti penscëi e lagni quande se gh’à di poffi ò di atri ascadi; beseugna dâse da fâ pe trovâghe recatto. Esprescion do clascico senso prattico di liguri.
Chi accatta o lardo da-i gatti e a fæña da-o speçiâ, fito o se treuva in bolletta e ghe tocca domandâ.
Arregòrdo à no mettise in man de di speculatoî e di affaristi.
Chi açende unna candeia a-o diao e l’atra à Sant’Antònio, o no contenta ni o Segnô ni o demònio.
Arregòrdo à no çercâ à contentâ tròppi e tutti insemme, apreuvo che se finisce pe desgustâ tutti quanti.
Chi alleuga, alleuga pe-o gatto.
Proverbio chi contradixe areo a presonta tendensa a-o risparmio di liguri, perché o dixe che i dinæ no beseugna mettili da parte, ma s’à da fâli giâ, s’an da spende pe-i nòstri beseugni, quelli de persoñe cae e de chi l’é in difficortæ; tanto che e palanche allugæ a va à finî che se ê piggia «o gatto», a bestia de strie, e desgraçie, i imprevisti, o scabrincio.
Chi alleuga, attreuva.
Proverbio ch’o mette in luxe che se un o l’avansa di dinæ, ò avanti ò dapeu o se î treuva e ghe peuan servî.
Chi alleva di figgeu, alleva di nemixi seu.
Amaa constataçion che de spesso i figgi no van d’accòrdo co-i poæ, fiña ädreitua à vegnîne nemixi.
Chi ammassa gatti e chen o no faià maiciù de ben.
Conscideraçion animalista ante litteram; chi fa do mâ a-e bestie o no saià mai bon de fâ ninte de ben à nisciun.
Chi arriva tardi arresta mâ servio.
Verscion zeneise do dito italian «chi tardi arriva male alloggia».
Chi arröba à un laddron, à çent’anni de perdon.
Proverbio ch’o no l’é guæi educativo, ma o l’é comprenscibile.
Chi aspeta l’aggiutto di parenti, o ghe n’à sciña che no ghe cazze i denti.
I zeneixi pe commun no creddan guæi a-e doçesse da famiggia.
Chi avanti rie, inderê sospia.
Conçetto presente inte di atri proverbi ascì; a nòstra reçion de doî e de amæghi, inta vitta no ne â leva nisciun.
Chi alleva nevi e nesse da-o cû ghe pende e pesse.
Chi se piggia l’incarrego de mantegnî di pænti o va verso a roiña; seguo che dapeu no l’é o caxo d’allamentâse se l’aggiutto di mæximi pænti o se fa aspëtâ.
Chi balla sensa son, o l’é matto opù mincion.
Osservaçion che no sempre a l’é vea.
Chi bella veu vegnî quarcösa à da patî.
Proverbio co-o quæ se giustifica tutte e stranesse da mòdda, fiña e ciù asciurde.
Chi ben accatta ben vende.
Se un o sa accattâ ben, à bon patto, con avvantaggio, o n’à raxon de vende cao, ò da röba da cicche.
Chi ben særa, ben arve.
Chi gh’à a consciensa à pòsto, o peu stâ seguo che tutto gh’anià ben.
Chi ben vive ben meue.
Chi gh’à a consciensa à pòsto, o no l’à da avei poia da mòrte.
Chi cao se ten, cao se vende.
Chi astimma de lê mæximo e do seu travaggio, o no se vergheugna de fâse pagâ cao, franco perché o conosce a seu varsciua.
Chi ciù beive meno beive.
Sto proverbio o contëgne l’argua osservaçion che ciù un o beive, ciù o s’accurtisce a vitta, e coscì o beive de meno. Ghe n’é un scimile ch’o parla do mangiâ.
Chi ciù mangia, meno mangia.
Proverbio salutista, ch’o pâ pensou a-i nòstri tempi «igienisti», ma za unna vòtta s’ean adæti che se un o mangia tròppo, va à finî ch’o scampa de meno, in caxon de moutie ch’o se pròvoca, e donca o mangia de meno. Ghe n’é un scimile ch’o parla do beive.
Chi ciù n’à, ciù ne vorrieiva.
Melancònica osservaçion in sciô fæto che l’aviditæ a fa parte da natua umaña e a no l’à de confin, no solo che in ponto dinæ, ma ascì quande se træta de piaxei, gödimenti, çibbo, conosciensa, inte unna poula: vitta; aviditæ chi ne pòrta a-o consummon inevitabile.
Chi commanda paga.
Chi veu ëse servio, l’é giusto ch’o dagghe quarcösa in cangio.
Chi comensa mâ finisce pezo.
Façile previxon.
Chi conta in sce l’avvegnî resta con un parmo de naso.
A morale di liguri a no l’é tòsto mai consolatöia.
Chi dà a mente à tutte e nuvie no se mette in viægio.
A mentalitæ di liguri a l’ea sens’atro favoreive à l’açion e no pe dâ mente à tutte e menussaie.
Chi de mastrussâ no sa o mestê attreuva fito scarpa à seu pê.
Proverbio no guæi educativo, ma che purtròppo o l’à unna seu veitæ.
Chi se mesccia co-i figgeu o se inciastra e die de merda.
O veu dî che, à segonda de compagnie ch’o frequenta, un o se deve aspëtâ çerte lògiche conseguense.
Chi de galliña nasce, conven che raspe.
Segondo sto proverbio, e predispoxiçioin genetiche e ambientale, ne condiçioñan areo a vitta, sensa lasciâ spaçio a-a poscibilitæ de sciortî mai feua.
Chi desprexa veu accattâ.
Verscion zeneise do proverbio italian «chi disprezza compra», chi fa mostra de desprexâ un accatto l’é probabile che in cangio o ghe tëgne pròpio.
Chi de vinti no n’à, de trenta no sa, maiciù o n’à avuo, maiciù o n’avià.
Chi à vint’anni o no gh’à de palanche, co-a maturitæ o no sa manco cöse veu dî aveine, e o no saià mai bon da guägnâsene e vegnî ricco.
Chi dòrme co-i chen sta sciù co-e pruxe.
À segonda de chi ti trequenti, ti aniæ incontra a-e neçessäie conseguense.
Chi dòrme no pecca – Chi dòrme no piggia pesci.
Son doî proverbi che se contradixan fra de lô, ma complementari; chi no fa ninte o no fa do mâ, ma o no fa manco di guägni.
Chi doe levre caccia, uña a fuzze e l’atra a scappa.
No se peu anâ apreuvo à doî obiettivi into mæximo tempo; da osservâ o verbo arcaico «fuzzî».
Chi l’é affortunou in amô no zeughe a-e carte.
In caxon da credensa segondo a quæ chi l’é desfortunou in amô o saieiva affortunou a-o zeugo.
Proverbio ch’o rebatte l’imposcibilitæ de sciortî da-i nòstri condiçionamenti de famiggia e ambientali.
Chi l’é bello l’é bello quande o stà sciù d’in letto.
Proverbio ch’o rebatte o conçetto che a vea bellessa a l’é quella de natua e a no ne vëgne da-o trucco e da-a finçion.
Chi l’é in tæra predica, chi l’é in mâ navega.
O veu dî che pe giudicâ in sciô seria unna scituaçion, beseugna attrovâseghe, maniman se parla abbrettio.
Chi l’é mincion se ne stagghe à cà.
Segondo sto proverbio se un o l’é sciòllo o no l’à da espoñise à di reiseghi, se donca e rogne o se l’é anæte à çercâ e donca pezo pe lê.
Chi ê pòrta l’é l’urtimo à saveilo.
Se intende e còrne.
Chi l’é primmo a-o moin, maxina.
Chi gh’à ciù capaçitæ o va avanti, i atri che se inzëgnan.
Chi l’é stæto bruxou da l’ægua cada, à poia da freida.
Se un o l’à avuo de brutte espeiense, o ne restià condiçionou; mettemmo ch’o l’agge avuo unna desgraçia co-a machina, magara o l’à poia da machina fiña quande a va cianin.
Chi fa crensa, despensa.
Chi fa crensa l’é comme s’o fesse di regalli, o despensa do sò.
Chi fa crensa e vende assæ, perde l’amixiçia e i dinæ.
Chi se mostra larghê con fâ crensa, va à finî ch’o no vedde ciù i dinæ e l’amixiçia ascì a va à fâse beneixî.
Chi fa de testa paga de borsa.
O veu dî che chi se lascia anâ à de çernie apreuvo a-o sò umô, va à finî ch’o ghe scrosce di dinæ.
Chi fa di groppi resta inta nassa.
De belle vòtte chi inandia de ghimiñe pe marmellâ de palanche a-i atri, o l’arresta stucciou lê.
Chi fa do ben, s’aspete do mâ.
Pescimistica, ma realistica constataçion, chi testemònia a dua e dexincantâ vixon ch’aiva do mondo i vegi zeneixi.
Chi fa e cöse in sprescia, bisà fâle træ vòtte.
E ciù tante vòtte, fâ quarcösa de sprescia veu dî perde do tempo, in cangio de guägnâlo, perché o travaggio o no vëgne ben a-a primma.
Chi fa, fa alò.
Proverbio scintetico comme tutto, ch’o veu dî che pe fâ ciù fito – alò – bisà dâse da fâ in primma persoña.
Chi fa feugo de poasse, o no sa cöse se fasse.
Chi çerca à riçiclâ i scarti, chi travaggia con mateiale de cattia qualitæ, o no combiña ninte de bon.
Chi fa i conti sensa l’òste, bisà fâli træ vòtte.
O senso o l’é che no beseugna aspëtâse ninte da nisciun e aspëtâ à dî l’urtima poula.
Chi fa l’arte e o no â conosce, i seu dinæ vëgnan mosche.
No beseugna investî dinæ inte unn’intrapreisa, inte un mestê, sensa avei piggiou tutte e mesue e avei fæto ben tutti i conti.
Chi fa limöxina a-o ricco, o diao o se ne rie.
Fâ limöxina ¡a chi no n’à de beseugno, no se sa quante o segge gradio a-o Segnô; bisà dâ ben a mente à chi se fa do ben.
Chi foïse indovin, no saieiva meschin.
Sta chì beseugna dîla a-i vari guru, indovin da rotocalco e da televixon e cappi de sette religiose.
Chi gh’à da fâ ghe pense.
À desbroggiâ e scituaçioin che dan imbarasso ghe deve pensâ i responsabili.
Chi ghe patisce, se fasse chinâ in tæra.
De belle vòtte, gh’é di inandi che no se peuan desbroggiâ de lengê e bisà anâ apreuvo a-o destin de atre persoñe che son piggiæ inta mæxima scituaçion.
Chi gusta göde, chi tappa ciöde.
Proverbio sensa nisciun vixibile scignificato, feua fòscia quello che chi stà ben o l’é à pòsto e i atri che s’inzëgnan.
Chi à moggê bella a no l’é tutta a seu.
Chì se inscinua o dubbio se unna dònna a pòsse mai ëse in davei fedele.
Chi à a rogna se â gratte.
Chi se treuva in difficortæ pe corpa seu, o se deve inzegnâ da pe lê à sciortîne.
Chi à arte à parte.
O no l’é guæi ciæo, ma fòscia o veu dî che chi gh’à un mestê inte moen, tutti ô çercan pe aveilo da-a seu parte.
Chi à beseugno, de feugo pòrze o dio.
O veu dî che chi à beseugno de quarcösa o l’à da fâlo savei; o s’assomeggia à l’atro proverbio ch’o dixe «chi veu pan, pòrze a man», ma chì in ciù gh’é l’idea che chi gh’à de beseugno o l’à da arresegâ quarcösa, co-o peigo de bruxâse.
Chi à bon nomme à röba.
O veu dî che chi gh’à un bon nomme tutti ghe fan crensa, tutti se fian e a röba a no ghe manca, ma me pâ che ghe segge un zeugo de poule un pittin maiçioso, perché «à röba» («possiede roba») o se prononçia comme s’o foïse scrito «arröba» («ruba») e aloa o bon nomme o saieiva un mezo pe arröbâ ciù ben…
Chi à ciù giudiçio ô deuvie.
E persoñe ciù instruie, ò ciù intelligenti no devan fâse sconfonde, ò desandiâ, da chi vâ meno che lô.
Chi à ciù graçie Dio ringraçie; chi n’à meno coscì fasse.
Chi l’é ciù affortunou o l’à delongo da dî graçie a-o Segnô; chi ô l’é de meno o l’à da dî graçie a-o mæximo, apreuvo che ghe porrieiva anâ ancon pezo. Chi coscì sciòrte a vea mentalitæ ligure di tempi de unna vòtta, co-o seu caratteristico pescimiximo, delongo lesto à aspëtâse o pezo, sensa lamentâse.
Chi à de crave à de còrne.
Comme dî che à ògni avvantaggio conresponde un desavvantaggio, ògni indrito o l’à o seu inverso.
Chi à debiti à crediti.
Chi à di poffi o l’à a poscibilitæ de refâse in scî seu debitoî.
Chi à di çeppi peu fâ buscagge.
Se un o l’é ricco perché o l’à avansou dinæ, o peu pagâ i seu poffi da maniman.
Chi à di figgeu tutti i boccoin no son i seu.
Se un o l’à di figgeu o deve tegnî presente e seu responsabilitæ verso de lô.
Chi à fæto o ciù peu fâ o meno.
Se inte unn’impreisa s’é arrivæ à fâ o ciù tanto, se peu fâ ancon un urtimo sfòrso.
Chi à fæto o mâ fasse a penitensa.
Chi l’é da-a parte do tòrto o deve assummise e seu responsabilitæ.
Chi à fæto trenta peu fâ trentun – Chi à fæto trenteneuve peu fâ trentedexe.
Son doî proverbi co-o mæximo scignificato – se t’ê arrivou fin à un çerto ponto inte un travaggio, ti peu fâ anche un pittin de ciù con pöco sfòrso – ma o segondo o l’à unna sfummatua còmica.
Chi à un tòcco de pan ringraçie o Segnô.
Beseugna saveise contentâ, a l’é a morale di tempi de unna vòtta.
De soventi chi travaggia o guägna de meno de chi no fa ninte; ma a pâ unn’osservaçion à caxo ciù che unna critica motivâ a-o scistema capitalistico.
Chi lascia o pöco pe l’assæ o l’é unna gran ciolla e un gran ballæ.
Se dà pe seguo che ògni occaxon de megioâ e de guägnâ de ciù a l’asconde un imbròggio.
Moen freide, cheu cado.
Segondo sto dito, chi à e moen freide o saieiva un sentimentale, unna persoña de cheu.
Chi l’é in difetto, l’é in sospetto.
O veu dî che chi l’é in corpa o tende à sospettâ i atri da mæxima corpa.
Chi l’é tròppo bon l’é un mincion.
Unna bontæ exageâ a pâ fiña un segno de stupiditæ.
Chi mâ intende pezo responde.
Chi manezza, brammezza.
Chi, pe raxoin de travaggio, o se treuva à manezzâ dinâ ò atro, l’é diffiçile che no ghe vëgne coæ de piggiâsene un pö.
Chi manezza, no penezza.
Chi, pe de raxoin de travaggio, o se treuva à manezzâ dinâ ò atro, pe-o ciù o no patisce apreuvo ch’o gh’à a mainea de approfittâsene un pittin.
Chi mangia tutto, caga tutto.
Chi gh’à tròppo preteise, va à finî ch’o no l’ottëgne ninte e ansi o deve restituî tutto.
Chi me veu ben me fa cianze, chi me veu mâ me fa rie.
Proverbio ch’o l’à unna seu veitæ, s’o no se piggia a-a lettia; chi ne dixe e cöse comme son, à propöxito di nòstri mendi de soventi o ne fa cianze, ma o ne consente de cangiâ stradda, tanto che chi ne addoçisce a pilloa pe no desgustâne o ne lascia comme semmo.
Chi n’abbe n’abbe, chi l’é de sotta ghe stagghe.
Proverbio ch’o l’esprimme a vixon do mondo desincantâ e un pittin reaçionäia di antighi zeneixi; chi inta vitta o l’à perso, chi nasce inte unna classe inferiô, o dovià delongo arrestâ de sotta à ubbidî. Da osservâ l’uso do verbo avei a-o passou perfetto «abbe», che into parlâ commun o l’é sciortio de deuvia da di secoli.
Chi nasce bella a l’à a deutta con lê.
Segondo sto proverbio chì, à unna figgia bella no gh’ea manco de beseugno de fâghe a deutta, apreuvo che a seu bellessa a bastava à attiâ i pretendenti.
Chi nasce matto no guæisce mai.
Nisciuña speransa de poei cangiâ a condiçion ch’aivimo a-a nascion.
Chi nasce mû tia di cäsci.
E nòstre condiçioin de nascion condiçioñan a nòstra vitta.
Chi ne dixe uña ne dixe çento.
Unna persoña a se fa descreuve de drito pe quello ch’a l’é, tòsto ch’a l’arve bocca pe esprimme unn’opinion.
Chi ne fa ne conta.
Solo chi l’é stæto bon de fâ o l’é in condiçion de contâlo.
Chi n’à ne mangia.
Chi l’é in condiçion de fâ di lusci o î fa.
Chi n’à ne versa.
Chi l’é in condiçion d’asgreiâ, o l’asgrea.
Proverbio ch’o l’esprimme a pescimistica opinion che se un o l’à de sostanse l’é perché o l’à arröbou; ma no l’é da aspëtâse da-i proverbi unn’aspiaçion a-a giustiçia soçiale ò unna consciensa de classe: solo unna fonda rescignaçion à l’existente e magara un pittin de giöxia.
Chi no beive in compagnia o l’é un laddro ò unna spia.
Mäfiansa verso chi o no se fa vedde lesto à parteçipâ a-e demoe co-i atri e o se tëgne in scê seu, perché o l’avieiva quarcösa da asconde. Gh’è ascì a variante: «chi no piscia in compagnia o l’é un laddro ò unna spia»; unn’eccescivo pudô o saieiva segno de intenti pöco onesti.
Chi n’à atro pan o fornâ o ghe ô bruxa.
Proverbio analogo à quello ch’o dixe «ceuve sempre in sciô bagnou». De soventi, chi gh’à za unna desgraçia ghe n’accapita de atre, a-o meno segondo sti proverbi. Unna vòtta se poeiva fâ o pan in cà e portâlo da-o fornâ, tanto ch’o ô cheuxesse.
Chi n’à amô a-e bestie, o no n’à manco a-i crestien.
Proverbio animalista ante litteram.
Chi n’à memöia à gambe.
Chi s’ascòrda de soventi e cöse ch’o l’à da fâ, o l’é constreito à corrî pe arremediâ.
Chi n’à de vegio o n’à manco de neuvo.
De grammo interpretâ; fòscia o veu dî che chi no l’é ricco za de famiggia, in realtæ o no peu vegnîlo, perché o no se sa tegnî da conto di dinæ.
Chi no mangia à mangiou.
No beseugna affiâse de chi dà à divedde d’ëse disinteressou e idealista, con fâ mostra de no ëse interessou a-o guägno.
Sto chì ô dimmo de vòtte pe consolâse d’avei piggiou di legnetti.
Chi no ne fa, no ne conta.
Chi no fa mai ninte, o n’à manco dinæ da contâ, e o no l’à manco ninte da contâ.
Chi no preuva no credde.
Pe credde unna cösa beseugna fâ a preuva.
Chi no s’aggiutta nega.
De vòtte, pe poei sorvevive beseugna inzegnâse, fiña con sciortî da-a legalitæ.
Chi no sappa no lappa.
Comme dî che chi no travaggia o no mangia.
Chi no se brutta no se lecca.
Pe vive beseugna ascì saveise bruttâ e moen, inzegnâse à fâ de cöse che saieivan da condannâ.
Chi no semeña no arrecheugge.
Pe poei arrecheugge beseugna avei semenou; pe ottegnî quarcösa beseugna avei dæto quarcösa in cangio.
Chi no se mesua no dua.
Chi no se mette a-a preuva o no peu duâ, no impòrta cös’o fasse.
Se un o no l’é bon de inzegnâse pe fâ quarche travaggio, beseugna ch’o segge invalido.
Chi no veu avei de cruçi se ne stagghe inti seu panni.
Se no se veu avei di problemi, l’unica a l’é de no fâ ninte.
Chi paga a seu pixon peu dî a seu raxon.
Chi à pagou pe avei quarcösa o l’ào drito de fâ vai a seu opinion.
Chi para o freido para o cado.
I vestî ò i sciti che paran da-o freido peuan parâ da-o cado ascì, peuan vegnî ben à tutte e mainee.
Chi pe böxardo o l’é conosciuo, quande o dixe a veitæ o no l’é credduo.
Proverbio ciæo e comprenscibile pe tutti.
Chi pegoa se fa o lô o se ô mangia.
No beseugna mostrâse deboli e condiscendenti co-i prepotenti e i malemmi.
Chi piggia moggê pe-i dinæ o se ne pente ciù che di seu peccæ.
I maiezzi pe interesse no son mai unna boña politica, perché te ligan con unna persoña da quæ no t’interessa ninte feua che e palanche.
Chi piscia contra o vento o se bagna e scarpe.
L’é purtròppo veo che chi se mette contra e idee dominante o se fa danno da lê.
Chi presta perde a testa.
A tradiçionale avverscion di zeneixi à ciantâ di poffi.
Chi promette e no attende, a cà do diao a se ghe destende.
Se dixe che unna vòtta à Zena se poeiva stipolâ di accòrdi commersali solo con unna streita de man. A poula dæta a l’ea sacra.
Chi refua no l’é degno, e chi piggia resta in pegno.
Pezo pe chi no me veu, ma se ti açetti e mæ condiçioin t’arresti impegnou.
Chi reneuva a-o primo de l’anno, reneuva tutto l’anno.
Pe unna sopestiçion ancon viva a-a giornâ d’ancheu, quello che se fa a-o primmo de l’anno o se resegonda pe tutto l’anno; reneuvâ un oggetto (un vestî, etc.) a-o primmo de l’anno vorrieiva dî avei pe tutto l’anno palanche à basta pe accattâ.
Chi rie in zoentù cianze in vecciaia.
Perché se un o s’asgrea e palanche da zoeno e o se demoa e o rie, da vegio o no n’à ciù.
Chi röba à mercante aspeta.
Fòscia perché à un bello momento o deve vendise tutto.
Chi rompe scrosce.
Perché o deve pagâ i danni de seu stacca; ma gh’é ascì un zeugo onomatopeico co-o verbo «scroscî», ch’o veu dî «perde de persoña», ma ascì o gh’à un son ch’o l’imita quello de quarcöse che se rompe.
Chi s’aggiutta, Dê l’aggiutta.
Verscion zeneise de l’italian «aiutati che Dio t’aiuta»; gh’é l’idea che o Segnô o l’agge scimpatia pe chi se inzëgna da pe lê à sciortî d’inti pacciughi.
Chi s’avvanta s’imbròggia.
Perché dòppo ësise avvantou o l’à da fâ vedde che n’ean solo che de avvantaie.
Chi se contenta, ògni pasto o l’é bon, fiña a polenta.
Pe chi se contenta, se o gh’à basiña, l’é ciæo che tutto ghe va ben, basta ch’o segge da mangiâ. Da osservâ che a polenta a l’é piggiâ à exempio de pasto sgreuzzo; se vedde che da-e nòstre bande a no l’é mai stæta guæi apprexâ.
Chi se ravatta into stacchin sa cöse o vâ un cavorin.
I pövei san o valô di dinæ, pròpio perché ghe n’an pöchi e giamiñan à guägnâli. De l’euttoçento o cavorin o l’ea unna monæa de scarso valô, co-a cea do conte de Cavour stampâ in çimma.
Chi se maia mâ a seu fadiga o no vedde mai çessâ.
Proverbio ch’o no l’à beseugno de ascciæimenti.
Chi semeña vento arrecheugge tempesta.
Se un o se va à çercâ de rogne, de lengê o n’attrovià de ancon ciù gròsse.
Chi se mesccia di fæti di atri, i seu ghe van in maloa.
A tendensa, no solo zeneise, à fâse ognidun i fæti seu.
Chi se mesua s’ögua.
Chi se mette a-a preuva o no ô fa tanto pe fâ, ma o spera de arriescî à ottegnî quarcösa, de megioâ.
Chi serve o commun no serve nisciun.
I individualisti zeneixi no gh’an mai avuo guæi coæ de servî o ben pubrico, pe-a seu impersonalitæ e freidessa.
Chi se veste da röba di atri fito se despeuggia.
E malaçioin vëgnan gastigæ e no se ne peu gödî o fruto, mascime quande un se veu piggiâ o meito ch’o tocca à quarchedun atro.
Chi spende o ciù spende o meno.
Chi se peu permette de spende apreuvo à quarcösa de importante, à ciù gran raxon o porrià permettise de spende pe quarcösa da pöco.
Chi stà ben no se mescia.
Quande un o à ben l’é diffiçile ch’o vagghe à aggiuttâ quarchedun atro.
Chi stà co-o lô imprende à luâ.
À son de spessegâ unna persoña ch’a l’à di brutti andi, se imprende i seu viçi. Proverbio ch’o l’é conosciuo inte de atre forme ascì, comme «chi va co-o rango troppo o vëgne rango e sòppo».
Chi stà in ato o no pensa mai ch’o peu cazze.
O se peu intende into senso che e persoñe d’importansa no pensan mai che peuan cazze in desgraçia, ò che chi l’é arrivou à unna boña poxiçion inta vitta o no pensa mai ch’o peu vegnî pöveo.
Chi sta vexin a-a gexa arriva tardi à messa.
Chi parte ciù avvantaggiou inta vitta, comme ëse bello, ricco, intelligente, tante vòtte o l’é pròpio quello ch’o no se ne sa servî.
Chi temme e beffe no vagghe a-e feste.
Chi à poia d’ëse piggiou in gio ch’o no dagghe motivo à nisciun de fâlo.
Chi tròppo studia matto vëgne.
O pòpolo o no s’é mai fiou tròppo de persoñe istrute.
Chi tròppo tia a còrda a se streppa.
No beseugna insciste guæi co-e preteise.
Chi tròppo veu sussâ fito s’ingoa.
Ch i gh’à tròppo preteise va à finî ch’o l’arresta sensa ninte.
Chi va à casa no se bagna.
A sola mainea de sghindâ e brutte espeiensa a l’é quella de no affrontâle, se se ne stemmo da prudensa de sto proverbio.
Chi va a-o pasto sensa invio l’é mâ visto e mâ servio.
Chi se convia à disnâ da pe lê o no peu ëse ben visto de seguo.
Chi va cian no cazze.
I proverbi son delongo carreghi de invii a-a prudensa.
Chi va cian, va san e va lontan.
Se se fa e cöse con sprescia, ghe scrosce o gaibo e a preçixon.
Chi va de fuga no mangia bon ròsto.
Un di tanti invii à fâ e cöse cian cianin e con gaibo, che s’attreuva inti proverbi.
Chi va in letto sensa çeña, tutta a neutte o se remeña.
Un proverbio ch’o n’arregòrda de no fâ da famme a-a seia, se se veu dormî ben.
Chi va à pe feugo perde leugo.
Chi gh’à un obiettivo da anâghe apreuvo, o no se deve svaiâ apreuvo à de l’atro.
Chi veu avei do mosto sappe a vigna d’agosto.
Un di tanti proverbi che contëgnan conseggi pe l’agricoltua.
Chi veu ben a-o Gioan veu ben a-o seu can.
Se ti veu ben à quarchedun ti veu ben à tutto de lê, compreiso o can, e a-i seu gusti e e preferense, fiña sensa ëse animalisti pe fòrsa.
À San Bastian cresce o giorno un passo de can.
A-i vinti de zenâ a duâ do giorno a s’è za un pittin allonghia, confronto à un meise avanti.
Chi veu ben a-o Segnô, veu ben a-i seu santi.
Beseugna ëse coerenti e piggiâ tutto o pacchetto; inta vitta de tutti i giorni: se ti veu ben à unna persoña ti te devi rescignâ, inte çerti limiti, a-i seu mendi.
Chi veu e fighe chiñe e ramme, chi veu e figge cæze e mamme.
Metodi de antighi cegoin un tanto a-o masso; stâ apreuvo a-a moæ con comprimenti e atro se se ti gh’æ scimpatia pe-a figgia. Da osservâ che «mamma» in zeneise veu dî ciuttòsto «balia», ma chì a ghe sta pe-a rimma. «Mamma» se ghe dixe «moæ», ò «mamà».
Chi veu de l’ægua pua vagghe a-a vivagna.
Contra e fake news: se se veu avei de notiçie vee o l’à da anâ da chi l’é testemònio do fæto, apreuvo che i parli che gia en pe-o ciù di ciæti insciæ.
Chi veu piggiâ di fruti no scròlle l’erboo quand’o l’é in sciô.
Pâ ch’o segge un proverbio contra e violense domesteghe contra i figgeu e contra i metodi dagæxi di meistri de unna vòtta; se ti veu che un figgeu o vëgne sciù ben, no ti l’æ da piccâ.
Chi veu sentî i lamenti vagghe à trovâ i manenti.
I manenti, a-o manco unna vòtta, ean avvoxæ pe-e seu lamente, che tiavan à mezo tanto da dâ meno palanche a-o patron.
Chi veu vive ben e san pisce spesso comme o can.
Nòrma igienica; fa ben a-a salute beive tanto e oinâ de spesso.
Chi veu vagghe, chi no veu mande.
I travaggi ciù importanti l’é megio fâseli da pe niatri.
Chi veu vinçe unna lite bisà ch’o fruste i scæn de Paxo.
Pâ che i zeneixi no aggian mai fæto guæi conto in sciâ giustiçia; vinçe unna lite vëgne à costâ dinæ e un muggio de tempo e giamin. Pe tanti anni l’antigo Paxo, vegia sede do Duxe do senato da Repubrica, o l’à ospitou o tribunâ.
Chi veu vive san e ben pigge o mondo comme o ven.
Chi s’accontenta e o no se â piggia mai a-o cheu, o vive ciù ben. Beseugna «dâghe de l’äia».
Chi veu vive san e netto, se desbarasse avanti d’anâ in letto.
Nòrma igienica; sens’atro se dòrme ciù ben se s’é anæto de còrpo.
Chi vive de reddito vive de misëia.
Perché palanche no ghe ne intra e o deve dâ mente a-o citto.
Chi zazzuña e atro ben no fa à cà do diao drito o ghe va.
I zeneixi an un conçetto da religion attivo, ciù che contemplativo.
Chi zeuga pe-o beseugno, perde pe-a neçescitæ.
Mettise à zugâ d’azzardo a no l’é de seguo unna mainea de sciortî da-o beseugno.
Un açidente in sciâ strâ
Cös’o l’é stæto quello creppo?
L’é vegnuo zu unna miagia?
Pâ che un camio o l’agge piccou drento à unna machina.
An za ciammou a croxe, anche se pâ che no se segge fæto mâ nisciun.
A machina incangio a l’é da cacciâ.
Cöse l’é successo?
A dinamica da faccenda a no l’é ancon ciæa; fòscia o camio o l’à scuggiou in sce quarche maccia d’euio in sce l’asfalto.
Coscì o l’é introu drento a-a machina ch’a l’anava d’avanti e o bòtto o l’é stæto coscì fòrte che a reua derê a s’é squæxi destaccâ.
Pe fortuña comme l’autista o s’é dæto conto de quello che succedeiva o l’à frenou e l’é sciortio da-a traiettöia da machina.
T’ô lì ch’arriva a croxe.
Dîghe che staggan tranquilli e che nisciun o s’é fæto mâ.
Ma comm’an fæto à sarvâse quelli ch’ea inta machina da un bòtto coscì fòrte?
Pe fortuña o camio o no l’anava tròppo spedio, e quelli ch’anavan inta machina aivan tutti a çenta inlassâ.
Coscì, sciben che son stæti sponciæ in avanti, no an piccou contro i veddri e i pòsti davanti.
Un problema co-o scistema bibliotecäio
Bongiorno.
Son vegnuo chì da-o banco perché n’arriëscio à fâme impremuâ i libbri da-a machinetta.
Cöse veu dî che scià no l’arriësce à piggiâ i libbri?
Gh’é quarche guasto?
Mah, no m’ô pâ, me pâ d’ëse l’unico ch’o no gh’arriësce.
Se me gh’appreuvo, me sciòrte feua un messaggio d’errô ch’o dixe che a tessera a no me ven reconosciua.
Scià me â daieiva?
Scì, defæti o computer o me dixe che a tessera a l’é scheita o meise passou.
Se i dæti da seu persoña no son cangiæ, poemmo fâ o reneuvo sensa problemi.
In realtæ l’é za dötrei anni ch’ò cangiou de rescidensa, oua vivo à l’estranxeo.
Ah, aloa a faccenda a cangia.
Pe-e gente che vivan à l’estranxeo gh’é da pagâ unna tascia de 10 euro l’anno.
Comme, gh’é da pagâ unna tascia?
Ma mi pensava che o servixo da biblioteca o fïse de badda.
O ô l’é pe chi vive in Italia e o paga e tasce inte sto paise...
Pe chi vive feua, beseugna ch’o compense con unna tariffa d’addiçion.
Accatto da un biggetto de l’autobo
Bongiorno, vorriæ un biggetto de l’autobo.
Spero ch’a segge a vòtta boña che l’attreuvo, perché ò za giou træ baracchin da giornali e doî stanchi e nisciun o n’aiva.
Scì, che qualitæ de biggetto?
Mah, un biggetto normale.
Pe novanta menuti?
Pe unna corsa.
Chì da niatri i biggetti van à menuti, sedonca sciâ peu accattâne un pe unna giornâ intrega, ò donca un carnet da dexe biggetti pe novanta menuti, ch’o costa ciù pöco che dexe biggetti insemme.
Na, na, me fermo solo che ancheu, aloa scià me dagghe un biggetto pe novanta menuti.
L’é doî euro e dexe.
Comme doî euro e dexe?
Doî euro e dexe o l’é o prexo de un biggetto da novanta menuti.
Coscì tanto?
E comme van i autobi chì da viatri, co-a benziña di sceicchi do Kuwait?
O prexo o l’é sto chì.
Ma no ghe n’é un ch’o coste ciù pöco?
Na.
Chì coscì i prexi en sti chì.
Ma ammia ti se me tocca tiâ feua doî euro pe fâ euttoçento metri.
Scià l’agge paçiensa, ma ciufito vaggo à pê.
Pe mi, sciâ fasse un pö comme gh’é ciù cao.
À reveise.
Boña giornâ.
Un bronzin ch’o fa danno
Comm’anemmo, Gioan?
Cös’a l’é sta cea che ti gh’æ?
Pâ che no ti dòrmi da trei giorni!
L’é che no ò streito euggio pe tutta a neutte.
In cà gh’ò un bronzin ch’o fa danno e ch’o me tëgne addescio.
Bellan, che udia!
E comme ti fæ à no dormî pe dötræ stisse d’ægua che cazzan into lavello?
O no l’é solo che quello.
Se vedde che gh’é quarche problema co-e cannæ, perché se sente vegnî un fô d’inte miage che no saviæ descrive, comme se l’ægua a fesse fadiga à passâ.
E no ti peu ciammâ quarchedun ch’o te vëgne à vedde cöse gh’é?
Aiva za fæto vegnî un lattonê a settemaña passâ pe dâ recatto a-o bronzin, ma se vedde ch’o no l’ea guæi intrante, perché o va avanti à fâ danno.
Solo che sta cösa de cannæ a l’é neuva e a me preòccupa un pö.
Beseugna che ciamme un atro lattonê, ma ch’o travagge à bon patto!
Unna bolletta da-o cantonê
Bongiorno, sciâ fasse vedde a patente e o libbretto de çircolaçion, pe piaxei.
En chì tutti doî.
Gh’é quarche problema?
E ô diæ!
Scià l’anava a-o manco à ottanta à l’oa, quande inte sta strâ gh’é o limite di quaranta.
Ma comme, donde?
Se incangio de corrî tanto sciâ desse a mente a-a segnaletica, scià l’aviæ visto che gh’é a-o manco doî cartelli che mostran o limite.
Ma chì ghe passo de spesso e no me n’ea mai dæto conto.
Tanto pezo pe voscià.
Chì beseugna che ghe leve trei ponti da-a patente e che ghe dagghe unna bolletta.
Ma comme, no l’é poscibile.
Chì gh’é o biggetto.
En 150 euro.
Scià l’agge paçiensa, ma no me pâ giusto.
Chì van tutti spedii comme mi e no me pâ che i atri ascì vëgnan fermæ.
Mi fasso solo o mæ travaggio.
Se scià l’à de lagnanse, sciâ fasse recorso da-i carabinê ò in tribunale.
Contando i ponti a-a cirolla
Dixeutto, dixineuve, vinti, vintuña… Fasso carte…
O sette bello o l’é o mæ.
O sette bello o l’é o teu.
Ti fæ sette bello, dinæ… A primmea de chi a l’é?
Contila ti, che mi no son bon.
Aloa, mi gh’ò doî sette e un sëi… M’ammanca spâ… Ti cöse t’æ de spâ?
De spâ gh’ò un quattro.
Aloa ninte, mi gh’ò un asso, a primmea a l’é a mæ.
Aloa mi fasso carte e primmea, ti ti fæ dinæ e sette bello…
E fasso a bassa da l’un a-o trei.
Ah, scì, t’ô lì.
Aloa mi fasso doî, ti ti fæ doî e trei, çinque… À quante semmo?
Quante sgobbe t’aivi fæto, che no l’ò ciù in cheu?
Çinque sgobbe.
Aloa mi vaggo à çinquantedoî e ti ti t’affermi à quaranteneuve.
Ò guägno!
E t’ô creddo, con tutte e boñe che ti gii delongo… Va ben, ne femmo unn’atra?
Dagghe, coscì no ti t’allamenti che no son sportivo.
Ben, aloa remescia e carte.
Comme, remescia e carte!
Ê ò tòsto dæte mi!
Scì, ma t’æ guägno, ti vorriæ fâme a-o manco sto piaxei?
E va ben… Coppa.
Passo.
Ammia se ti peu mette torna trenta in sciâ töa!
Zugando a-a cirolla
Cöse t’æ piggiou?
O sëi e o sbiro…
E comme ti fæ à piggiâ o sëi co-o sbiro?
En quattòrze!
Lascia lì in sciâ töa.
Comme, ma no en chinze?
Aloa, se ti piggi dònna e sëi ti fæ chinze.
O sbiro o vâ eutto.
Donca co-o sbiro ò che ti piggi un atro sbiro, ò che ti piggi o sette.
Me sconfondo delongo…
Va ben.
Intanto marca dexe ponti pe mi.
Comme, dexe ponti?
Ammia chì, trei asci.
E con sto chì fasso fiña sgobba.
Bellan, ma t’æ ciù cû che anima…
Scì, dagghe, zeuga.
Ma stavòtta ammia a-o manco de contâ ben.
O poncin o l’é o sette à dinæ ò de coppe?
O sette de coppe.
Aloa marchime træ sgobbe.
Ammia chì.
T’æ o sette de coppe e doî çinque.
Comme ti fæ à fâ træ sgobbe?
Çinque e çinque, dexe… Ah, scì, t’æ raxon…
Inta coxiña, à l’oa da çeña
Cöse ti veu inandiâ de çeña?
Mah, ghe saiæ ancon sta meza succa e sto pevion da deuviâ.
Ben, aloa se femmo unna pastasciuta con un pö de cremma de verdua e quarcös’atro ancon.
Inta despensa gh’é un sacchettin de lentigge averto.
D’accòrdio, aloa intanto fasso boggî e lentigge.
Scì, ma primma regòrdite de lavâle con de l’ægua freida.
Mi intanto comenso à taggiâ a succa.
Dond’o l’é o cotello gròsso?
Ammia lì inta cantia donde gh’é e posate.
Inta cantia o no gh’é.
Ah scì, mai scemma, o l’ea ancon chì da-o lavello à sciugâ.
Ben.
Ti me passi o taggiou?
T’ô chì.
Graçie.
Quande t’æ misso à boggî e lentigge, ti me taggi unna meza çioula ò unna scalòtta?
Scalòtte no ghe n’é ciù.
N’arresta unna meza çioula ch’a l’é into frigo.
Ben, aloa deuvia quella.
Cös’ò da mette ancon inta poela?
Ò un pö de butiro, ò sedonca un pö d’euio d’öia, comme t’é ciù cao.
Intanto chì gh’é a succa taggiâ.
E o pevion?
O pevion gh’ô mettemmo ciù tardi, che tanto o ghe mette ciù pöco à cheuxe.
Quande a çioula a comensa à piggiâ o cô, caccighe a succa, ma stanni attenta à no fâla bruxâ.
Versighe un pö de vin gianco, coscì a piggiâ ascì un pö de savô.
Quant’an da cheuxe e lentigge?
Unna vinteña de menuti, dapeu beseugna scoâle e mettile da unna parte.
No se peuan azzonze subito a-a verdua, sedonca vëgnan mòlle.
Un açidente in coxiña
Ou, e cöse l’é sto ramadan?
M’é scuggiou un tondo d’inte moen tanto che çercava de mettilo in sciâ vascellæa e o l’é anæto inte tanti tòcchi.
Ah, ghe veddo!
Ma ti no ti t’é fæta mâ, no?
Na, o m’é solo che cheito perché se vedde ch’o l’ea ancon un pö insavonou.
Ben, pe un tondo sciappou no succede ninte.
Oua beseugna dâghe de spassoia e levâ tutti sti ciappi, sedonca se va à reisego de ciantâseli inti pê tanto che se cammiña!
Annonçi à l’ertoparlante
Ti veu stâ un pö sitto che n’arriëscio à capî squæxi ninte de quello ch’o dixe l’ertoparlante!
Squæxi?
Perché t’é arriescia à capî quarcösa?
Quell’angæzo o ciarbòtta comme tutto!
Mah!
Ò capio che o gio do Pòrto co-o barco o partià à doe oe, e che i biggetti s’accattan depoî a l’Aquäio…
E quelli pe-a Navebus ch’a va à Pegi?
Eh, l’é quello che no son arriescia à capî
Da-o fornâ
Bongiorno, cöse ghe daggo?
Aloa...
Pe mi doî libbretti e un panetto à l’euio...
D’accòrdio.
E dapeu...
Scià me ghe fasse pensâ un segondo.
Va ben, sensa sprescia.
Fugassa co-e çioule no ghe n’é miga?
E na, l’emmo finia.
Va ben, aloa scià me dagghe un tòcco de fugassa co-a sarvia.
A va ben coscì?
[O ghe mostra a dimenscion de un tòcco.]
Mah, fòscia anche un pittin de meno...
Ciù inte l’oexin.
Me piaxe sentîla croccâ sott’a-i denti tanto che â giasco.
Va ben, chì gh’é squæxi un etto.
Sciâ lasce coscì.
Dapeu scià me dagghe ancon duxento grammi de sto porpetton.
Cöse gh’é drento, succhin?
Succhin e giæe.
Quante l’é?
Inte tutto, l’é sëi euro e vinti.
Ghe metto tutto inte unna borsa?
Travaggi into giardin
Se m’appenso che doman me tocca anâ à travaggiâ me ven mâ.
Oua che s’avvexiña a bella stagion, ò passou tutto o fin de settemaña à dâ recatto a-o giardin e me sento stracco comme tutto.
E cöse gh’ea da fâ de lou?
Ben, tanto pe comensâ taggiâ tutte e erbe gramme che l’ea cresciuo inte l’inverno.
Me toccou ascroccognîme pe tæra co-a messoia e za dòppo vinti menuti me fava mâ e zenogge.
Magara no t’aviësci dovuo piggiâte tanta breiga tutt’assemme.
Eh, ô sò, ma m’ea misso inta testa ch’aiva da fâ quello lou pe fòrsa sto fin de settemaña, de za che gh’ea bello tempo.
Coscì dapeu me son misso à dâ do spray pe desentegâ tutte e bestie che gh’ea d’in gio, che de stæ se m’impe delongo tutta a cà de formigoe.
Chi sa quante rumenta t’aviæ spantegou pe l’äia con quell’affare...
Me ne fasso assæ.
Co-a bella stagion comensa à intrâme formigoe da tutte e fissue e se van à infricciâ inte tutti i canti da cà, mascime inte sganzie donde gh’é da mangiâ.
Dapeu me son misso à pittuâ a pòrta da baracchetta donde tëgno i arneixi da giardin, a regadea e tutto o resto.
Leçion de guidda
A primma cösa da fâ primma ancon de fâ partî a machina a l’é de levâ o fren à man.
Chì semmo in cian e inte sto caxo o l’é za tiou zu.
E dapeu?
Oua gia a ciave e açendi a machina.
Ti veddi che s’açende o cruscòtto?
Ben, oua comm’ò da fâ pe fâla partî?
Pe primma cösa mettite a çenta, che no se sa mai.
Ancon d’assæ che sta chì a l’é unna machina vegia, sedonca comensiæ à sunnâ de spie.
Ghe vorrià za tutta che â fasse partî, figurite se ghe veu che se mettemmo a çenta…
Ti fanni comme te diggo, che se se piggemmo unna bolletta pe no aveighe a çenta inlassâ te â fasso pagâ à ti.
Pe fâ partî a machina beseugna tiâ sciù o pê d’in sciô pedale da frescion e comensâ à sciaccâ cian cianin l’acceleratô.
Dagghe…
[A machina pâ ch’a parte, ma se blòcca de ficco]
Comm’a l’é ch’a no parte?
Te l’aiva dito de lasciâ anâ a frescion cian cianin.
Ciù cianin de coscì…
Ah, mia chì, t’aivi a segonda.
Beseugna che ti cangi co-a primma se ti veu che a machina a parte.
Tëgni sciaccou a frescion e tia a leva verso a primma.
Coscì?
Scì.
Unna ciammata d’urgensa a-o lattonê
Pronto, parlo co-o lattonê Parödi?
Scì, son mi, scià me digghe.
Sciâ sente, beseugna che sciâ vëgne subito.
Oua, subito...
Beseugna che piggemmo unn’appontamento.
Sta settemaña chì son za squæxi delongo piggiou, quella ch’a vëgne ascì.
No, pe piaxei, se sciâ peu sciâ vëgne subito, che chì semmo tòsto à bagno, beseugna che quarchedun o vëgne ciù fito che se peu.
Cöse succede de coscì grave?
Gh’é unna perdia inta cannâ che da-o lavello da coxiña a va drento a-a miagia.
Chì no gh’é mòddo d’astallâla manco à ingheuggighe de piccagge e di strassoin in gio.
Gh’é l’ægua che da doî giorni a va in sciô parchê, ch’o comensa fiña à insciâse.
Pòsso dâghe o numero de un mæ collega, che fòscia o peu vegnî aviou.
Ma sciâ sacce che un intervento d’urgensa o costa ciù tanto ch’o no vâ pe-o sòlito.
Scì, m’ô figuo, ma chì gh’ò beseugno de quarchedun ch’o me ven à aggiuttâ o ciù fito che se peu, che sedonca me tocca pagâ ancon ciù tanto pe fâme cangiâ o parchê!
A lavapiati a no særa
Ti m’aggiutti a capî comm’a l’é che a lavapiati a no særa?
Ti gh’aviæ misso drento tròppa röba… Ammia comm’a l’é piña… Beseugna comensâ à tiâ feua quello che gh’é drento pittin à pittin e ammiâ cöse gh’é che no a fa serrâ.
Ò za levou sta poela e ste doe pugnatte, ma a no særa ancon…
Oua gh’ammio… Ma quante vòtte gh’ò dito che i cuggiæ de legno no beseugna lavâli co-a lavapiati?
Aggi paçiensa, ma no gh’ò testa de lavâli à man…
Scì, ma dapeu no ti peu lamentâte se s’arroviñan.
Mia chì quante gòtti che t’æ misso drento… Oua a særa?
N’accapiscio comme mai.
Ghe saià quarcösa che fa contatto.
Dagghe, leva tutto e ammia cöse gh’é che no va.
Ninte, ò levou poele, pugnatte, gòtti e posate, ma a no se særa ancon.
Ah, t’ô lì!
Gh’ea o carrello de sotta ch’o l’ea pösou mâ, gh’ea uña de reua ch’a sciortiva da-e colisse.
Oua a se særa torna.
Che ti stagghi ciù attenta!
O restauro de un libbro antigo
Me son permisso de vegnî perché me pâ d’avei accapio che chì drento sciâ travaggian ascì con di libbri antighi, n’é vea?
Ben, beseugna vedde quante vegio o l’é o libbro de che sciâ parla.
Mah, vegio fòscia o no l’é guæi, ma o l’é abastansa mâ misso.
L’ò attrovou inte un beuilo inte trabacche da cà de mæ madonnâ, in çimma a-o soâ.
A dæta chì a dixe 1946.
Sciâ fasse vedde.
E ben, mâ misso o ô l’é seguo, scià l’ammie chì che röba.
Diæ che a primma cösa a segge de dâ recatto a-a còsta de mòddo che e pagine staggan ferme, che sedonca, de sciardia ch’a l’é oua, ghe xeuan da tutte e parte.
Dapeu a depende de quante sciâ veu che ghe travaggemmo.
De seguo a covertiña a no se peu ciù sarvâ.
Peccou, perché ghe tegniva.
À sti sguari chì incangio se ghe peu dâ recatto pöcassæ de lengê.
E o cô de pagine?
A ciù parte a l’é ingiänia, me fa mäpró veddila.
Quello ascì o se peu fâ.
À tutti i mòddi beseugna che sciâ sacce che sto travaggio o l’à un çerto prexo.
Mah, quante?
O l’é un regòrdo de mæ madonnâ, quarche palanca ghe â caccio voentea.
Mah, da-i 100 a-i 150 euro, pöcassæ.
Aloa ô metto inta lista.
Ghe vorrià quarche tempo, perché de sti tempi semmo pin de travaggio ch’o l’à ciù tanta urgensa.
Avanti de træ settemañe l’é diffiçile che se ghe poemmo mette apreuvo.
Va ben.
Ghe lascio chì o mæ numero de telefono.
Sprescia no ghe n’é.
Quande scià l’é lesto co-o travaggio, scià me dagghe un ciammo.
Stradda Luccoi
Scignoa, scignoa!
Scì, scià me digghe!
Sta chì a l’é stradda Luccoi?
Na, me spiaxe, a l’é stradda San Lucca.
E pe arrivâ in stradda Luccoi cöse devo fâ?
Sciâ deve anâ drito de chì, dòppo un pö o s’attreuva in Banchi, sciâ gia à manciña pe stradda Orefici, sempre drito scin à che scià no s’attreuva in ciassa Sozzeia, m’arrecommando, primma gh’é un slargo che in sciâ drita o s’arve à Ciassa Campetto, scià no ghe dagghe a mente e sciâ vagghe drito.
Comme dixeiva primma, quande scià s’attreuvià in ciassa Sozzeia, depoî scià l’avià doî carroggi: in sciâ manciña gh’é i Maxelli de Sozzeia, e in sciâ drita gh’é stradda Luccoi…
Graçie, gentiliscima.
De ninte, dovei.
Dialogo pe telefono in sce unna giornâ a-a mæña
Pronto?
Ciao, Gioan, son mi.
Ou, Manoælo, comm’anemmo?
Ben, ben, chì in cà con l’äia condiçionâ, che se meue da-o cado...
Comm’a l’é lì da ti?
Eh, anche chì no se sa donde stâ...
Fin à quande t’ê in vacansa?
Fin à lunesdì ch’o vëgne, dapeu me toccâ torna anâ à guägnâme a suppa...
Ben, aloa stanni à sentî, se ti n’æ coæ, doman mattin porriëscimo anâ à piggiâse un pö de fresco in sciâ mæña, con mæ moggê e i figgeu.
Scì, ma à dex’oe ghe saià za trenteçinque graddi à l’ombra...
Apòsta che t’ô diggo, besorriæ anâ fito.
Arrivemmo che no gh’é nisciun, se piggemmo un pö de fresco, se n’emmo coæ femmo doî bolli e dapeu levemmo e tende.
Mah, scì, pe mi...
Donde e pe che oa?
Se ti veu, passemmo à piggiâte co-a machina pe sett’oe, sette e un quarto, e anemmo à Camoggi.
Pe eutt’oe doviëscimo arrivâghe.
Bellan, ti me fæ stâ sciù à l’arba fiña in vacansa!
Oua...
Che tanto à çinqu’oe l’é za ciæo...
Va ben, aloa semmo d’accòrdio?
Va ben, va ben...
Ti veu che pòrte un päsô o ò no ghe stà drento a-a machina?
Se ti ô ceighi, o doviæ stâghe inta valixea.
À tutti i mòddi, pòrtite ciufito un sciugaman e doe savatte.
Quand’arrivemmo, magara avanti de chinâ in sciâ ciazza poemmo piggiâse dötrei tòcchi de fugassa...
Scì, bravo, basta che no t’arrestan in sciô steumago comme l’urtima vòtta...
Ma ammia che pe unz’oe, unze e meza, se n’anemmo.
D’accòrdio!
Va ben, aloa à doman!
À doman, ciao!
Da-o maxellâ
Sta domenega ch’a ven vorriæ fâ un barbecue con di amixi e aviæ beseugno de un pö de carne.
Seguo.
Inta quante ghe saian?
Eh, ben ben, sciâ tëgne conto a-o manco unna dëxeña.
Ben, chì gh’é da luganega in offerta, ma me n’é arrestou solo træ, che van comme o pan.
Ben, intanto quelle ghe ê piggio.
Dapeu scià me dagghe dötræ de ste costiggeue chì.
De cöse son?
Ste chì son de bæ, che se desfan in bocca.
Dapeu no ô sò...
Cöse ghe saiæ ancon de bon?
De bon chì gh’é tutto.
Dötrei peti de pollastro?
Mah, magara quarcös’atro.
Chì gh’é de porpette, ma diæ che no ghe vëgnan ben pe quello che scià l’à in mente voscià.
Magara scià me dagghe trei ò quattro de sti spiedin chì.
Quarcös’atro ancon?
Scì, doî etti de sto xambon cruo, che s’ô mangemmo staseia tramezo à doe fette de pan.
Graçie!
Menestron
Luisitta, pronti, son a Moura, a nessa da Giuletta.
Ti gh’æ miga un pö de tempo da dedicâme?
Òh Moura, comme ti stæ?
Ma scì che gh’ò tempo, dimme…
Scusa, son pròpio mäducâ, no t’ò manco domandou comme ti stæ, mi stò ben e ti?
Ben da vegi, ma ben.
Sciù, pöchi descorsci, dimme!
No arriëscio mai à fâ un menestron comme se deve, voeiva savei ti, comme ti ô fæ.
Ma comme tutti!
Piggio unna brancâ de faxeu, unna brancâ de faxolin, doe patatte, doe caròttoe, meza brancâ de poïsci, pöcassæ, ma no tròppi sedonca dan o sarvægo, bazzañe, se son zoene unna bella brancâ sedonca meza, dötræ feugge de cöo neigro, dötræ de giæ, dötræ de scaròlla ò de borraxe, unna çioula, un spigo d’aggio, unna gamba de çellao, doî succhin s’a l’é saxon, ò donca un pö de succa taggiâ à tocchetti.
Quarchedun ghe mette e tomate, ma à mi no me ghe piaxan.
Dapeu un pittin de fonzi secchi ammòllæ inte l’ægua, euio bon, a sâ, o pesto e bricchetti ò scoccozon.
Fasso tutte e verdue taggiæ à tocchettin, e metto tutto in ben ben de l’ægua.
Fasso boggî e quande l’é tutto desfæto gh’azzonzo a pasta à cheuxe, con attençion ch’a no s’attacche a-a pugnatta sedonca dapeu sa tutto de scotizzo.
Quande a pasta a l’é cheutta lê ascì, gh’azzonzo o pesto.
Tutto lì.
Ma o l’é comme ô fasso mi, no capiscio donde sbalio…
Mia, tutti sbalian in unna cösa solo, into boggî.
Beseugna fâlo boggî bello ardio inte un primmo tempo, dapeu beseugna ammermâ a sciamma e fâlo boggî cian cianinetto.
Sensa sprescia, con paçiensa, ciù bogge megio o l’é…
Graçie Luisitta, oua me gh’appreuvo…
Ah, me scordava de dite che uña de doe patatte â lascio intrega e quand’a l’é cheutta â sciacco con unna forçiña, coscì o menestron o vëgne ciù druo!
Graçie, graçie, t’ê pròpio preçiosa!
Ma figurite, pe coscì poco!
Ciutòsto vëgnime un pö à trovâ con i figgeu, coscì te fasso o læte doçe comme quande t’ëi picciña!
Oh cöse ti me fæ vegnî in cheu!
Scì, vëgno à trovâte fito.
Tante belle cöse, Luisitta!
Tante belle cöse à ti ascì!
I nevetti
Scusa eh, ma ti peu reciammâ quello battoso alleitacogge de teu nevo?
L’è tutto o tempo che o besiggia mæ nessa!
Ma cöse ti veu?
L’alleitacogge t’ê ti!
No ti veddi che se demoan?
Dapeu battoso e alleitacogge ti ô dixi a-i teu pænti che mæ nevo o l’é un bravo figgin!
Oh cöse aviò mai dito!
Mia che me son contegnuo!
Avieva dovuo dî «grandiscima belliña» e dapeu «se demoan» pe un bello bellin!
O se demoa solo teu neuvo, che ghe gusta fâ cianze i atri figgeu, perché o l’é unna legera comme o seu messiavo!
Scì, teu nessa incangio a l’é unna santa!
Quella bagascetta quande no t’ammii a te ghe mòlla çerti spellinsegoin, che ciù un pö gh’arresta a pelle inte die!
Bagascia comme seu moæ, e böxarda comme o seu messiavo!
Se parlemmo de bagasce beseugna nominâ a bonnanima de teu moæ, che a â dava in gio comme a no fïse a seu, che tra ti e tutti i teu fræ, no ghe n’é un ch’o s’assomegge a-o maio, quello pöveo becco che ti ti ciammavi poæ!
Mia, lascia in paxe mæ moæ e mæ poæ!
No ti devi manco nominâli e arruxentite a bocca, leugo de un leugo!
Ma arruxentitela ti quella chintaña che ti gh’æ in mezo a-o moro, e vanni à dâ do cû!
Un bellin che te neghe, Barudda, coscì ti taxi!
Mia, me ne vaggo, sedonca te piggio à cäsci into cû!
Scì, vorrieiva veddite, veggiusso!
O l’à parlou o zoenòtto… [ammiando a nessa o sbraggia:] ANEMMO POLLIN, vëgni che te catto o gelato…
L’Òpera
Bello, propio bello!
Son stæto ben!
No me ô creddeiva… òh, me piaxe a muxica ma l’òpera a me fava poia, pensava de angosciâme, incangio me son propio demoou!
Te l’aiva dito scì ò na che te saieiva piaxuo?
Dapeu sti zoeni en bravi ben!
Che voxe, che intonaçioin!
Davei!
No son ancon conosciui ma no manchià tanto che vegnian ben ben avvoxæ.
E alloa no porriemo ciù permettiseli che i biggetti andian sciù de prexo.
Ancon ciù erti de coscì?
No l’é che ne l’aggen regallæ stavòtta i biggetti!
Ma cöse ti dixi!
Un allestimento de quella mersa a l’é unna röba ch’a costa un muggio de palanche!
Gh’é i costummi, e scene, beseugna portâse apreuvo un exerçito de tecnichi, e no l’é miga comme o cine, che quande t’ê giou e montou o l’é tutto finio, chì tutte e seie se comensa da cappo, e ti ti pensi che tutte e seie gh’an o mæximo vestio?
Quarcosa o faian doggio, pe fòrsa, sedonca con tutto quello suô…
Eh, no gh’aiva miga pensou… dev’ëse pròpio unna fadiga do belliscimo mette sciù tutto quell’ambaradan tutte e seie.
Pe no parlâ de quande cangian çittæ… no sò manco se ghe staggan drento co-e palanche, ançi, son seguo che no ghe â fan, sedonca no ghe saieva de beseugno de finançiamenti e sponsor… te pâ?
Za.
Scignifica che se no attreuvan di finaçiamenti no se porrian ciù fâ?
A l’é unna costion de çerne: se quarchedun inti palaçi o pensià che l’òpera a segge unna röba tròppo çernua e pe pöchi, peu ëse ch’o pigge a deçixon de serrâ a borsa e scciao.
Saieva un peccou mortale…
Davei
Unna reçetta pe-a pastasciuta
Beseugna che ancheu poidisnâ ò tutt’a-o ciù doman anemmo à fâ a speisa, perché no n’arresta guæi ninte into frigo.
E sedonca staseia cöse mangemmo?
Beseugna che s’arrangemmo con quello pöco che gh’emmo.
[A-a seia]
Ben, dæto che n’emmo attrovou o tempo pe anâ à accattâ da mangiâ, emmo da deuviâ quello che n’arresta into frigo.
Inta despensa gh’é arrestou solo che un pö de taggiæn.
E no porriëscimo commandâ quarcösa?
Na, no gh’ò testa de spende di dinæ se gh’emmo da röba da deuviâ.
Intanto chì gh’é un pö d’aggio.
Piggia un cotello, peilo e taggilo à fettiñe ò à tocchetti.
E dapeu cöse ne femmo?
Femmo un soffrito e gh’azzonzemmo un pö de sarsa de tomata chì into fondo da bottiggia.
Intanto levo da mezo anche sti tappani che son chì da unna vitta.
T’ô chì, con l’aggio son za lesto, che tanto ghe n’ea arrestou ciù pöchi gæli.
E oua?
Oua beseugna che piggemmo un pö de vin gianco de mòddo da mettighe i tappani à mollo.
Ti veu creâ quarche unna neuva bevidda?
Na, fasso coscì pe levâghe o säio.
Dapeu ghe caccemmo anche ste dötræ oive, ma a-a fin, che sedonca cheuxan e vëgnan coighegne.
L’ægua a comensa à boggî.
Caccio a pastasciuta?
Aspeta ancon un pö, che i taggiæn cheuxan fito.
Un invio à pattinâ
Ou Gioan, t’aviësci coæ de sciortî con niatri doman poidisnâ?
Mah, scì, tanto l’é sabbo e no gh’ò da travaggiâ.
Cös’avei in cheu de fâ?
An torna averto a pista de pattinaggio in çittæ e pensavimo d’anâ à fâ dötræ vire.
Ah, ma ti ô sæ che mi no son bon à pattinâ.
No fa ninte, te mostremmo noiatri.
Ti veddiæ che dòppo pöco ti ghe piggi l’andio.
Mah, magara saiò spoioso, ma gh’ò delongo poia de cointâ à scuggiâ e de rompîme l’òsso da testa.
E oua, esagerou!
Tutt’a-o ciù ti dæ do cû in tæra e ti te tii torna sciù, comm’emmo fæto tutti quand’emmo comensou à imprende.
Mah, no son miga guæi seguo...
N’aggi poia, te tegnimmo pe-a man e sedonca ti te peu tegnî ti mæximo à l’arrembaggia, a-o bòrdo da pista.
A reçetta do porpetton
Vëgni nan, che te mostro comme se fa o porpetton a-a zeneise ch’o te piaxe coscì tanto.
Graçie madonnâ, ti dixi che a mamà a me lascià preuvâ à cuxinâlo?
No me lascia fâ guæi ninte in cuxiña…
Ti veddiæ che se ghe ô diggo mi, a te lascia.
Oua danni a mente: se piggian e patatte e se fan boggî.
Se ti gh’æ ciù tempo ti ê lasci intreghe co-a pelle, che vëgnan ciù gustose.
Se ti gh’æ cointa ti fæ ciù fito à peiâle da crue e ti ê taggi a tocchetti, i faxolin ti î netezzi levandoghe e çimmette, ti î lavi co-e træ ægue e ti î boggi quelli ascì, ma à parte.
Dapeu quande l’é tutto cheutto ti metti un pö d’euio inte unna poela, pöco eh, sedonca vëgne tutto scotizzo, e ti ghe fæ soffrizze cianin unna çioula taggiâ fiña.
Quande a dà profummo bon, ti ghe metti i faxolin à tòcchi e e patatte sciaccæ ò passæ co-o passaverdue.
Ti ghe dæ doî remescioin e ti asmòrti o feugo.
À parte ti tritòlli de l’aggio co-a persa, ti gratti do parmexan e ti metti tutto inte un grilletto e ti ô mescci co-e patatte e i faxolin.
Parmexan quante?
Mi fasso à euggio, ma mettighene, ch’o ghe dà bon.
Dapeu ti gh’azzonzi e euve, chì ascì fasso à euggio, ma no ghe ne metto tante, sedonca quande o cheuxe into forno o vëgne tròppo duo e o l’ingoa, e ghe gratto un pittinin de noxe moscâ.
Mesccio ben e inandio o tian.
Quello ô sò za fâlo!
Brao!
Alantô dimme comme ti fæ, e te diggo s’o l’é giusto.
Metto l’euio e regio o tian in mòddo da fâlo anâ inte ziñe ascì, dapeu piggio unna brancâ de pangrattou, e ghe ô caccio comme quande infæño a meisia, giusto?
Giustiscimo, dapeu se mette tutto drento a-o tian, con delicatessa da no spostâ o pangrattou sotta, e se scciaña con un cuggiâ
E se mette sovia de l’atro pangrattou e se fan e righe co-a forçiña, giusto?
Giusto!
Un fî d’euio in çimma e se mette into forno cado pe unna mez’oetta, quaranteçinque menuti ò quande o vëgne bello colorou.
Staseia preuvo à fâlo!
Scì, ma stanni à l’euggio, che ti me paggi ben ben invexendou e se ti te bruxi ascì solo che e ponte de die, teu moæ a no te fa toccâ e pugnatte maiciù.
Staiò attentiscimo!
Prenotaçion a-o restorante
Parlo co-o restorante «O cuggiâ d’öo»?
Scì, bongiorno, scià me digghe.
Vorrieiva prenottâ unna töa pe staseia, à sette e meza.
Scì, oua ammio se gh’é pòsto.
Inta quante scià gh’en?
Inta çinque.
Pe çinque persoñe à sette e meza no gh’é pòsto.
Doviëscimo ëse pin fin à neuv’oe.
À neuv’oe me pâ un pö tardi… No se porrieiva fâ un pö ciù fito?
Me rincresce, ma giusto ancheu emmo tutto coverto.
D’accòrdio, graçie a-o mæximo.
Inta rionda
Òh berödo!
No ti veddi che son inta rionda e gh’ò a preçedensa?
Mia, nescio do bellin: inta rionda t’ê introu quande mi aiva za passou i triangoli!
Ea mi inta rionda!
Ghe l’ò mi a preçedensa!
Se t’avesci studiou pe-a patente, incangio d’accatâla, ti ô saviësci!
E se ti no ti fïsci stæto in adobbo comme i fonzi, ti saviësci che quande un o l’é drento a rionda o gh’à a preçedensa
Òhu!
T’ê sordo ò scemmo?!
T’ò dito che gh’ea mi, inta rionda!
Mia, vanni, che ancheu no gh’ò coæ de stâ apreuvo a-i vixonäi
Vanni ti, e dinni à teu moggê che se pigge a çentoquattro che quelli comme tie van portæ in gio pe man comme i figgeu!
Ma vanni à da do cû!
Vannighe ti, belliña!
A rumenta
Ghe ô diggo pe l’urtima vòtta: scià no deve cacciâ zu da-o barcon quella rumenta do bellin!
I gatti no â mangian e à mi me vëgne tutti i moscin in casa.
E i ratti fan festa sotta a-o mæ poggiölo!
Pe no parlâ de quello pöveo can, grasso comme un pòrco, ch’o baia delongo!
Basta, BASTA!
Oh cöse scià s’ascada tanto!
E gente agre comme voî son cattive e no veuan ben a-e bestie!
Dapeu se scià gh’à i ratti sotta a-o barcon o l’é perché scià l’é sucida e scià no nettezza ben!
Sciâ stagghe à sentî, brutta bagascia, mi in casa me ghe puliscio bastante, seguo che sciâ fa fito à nettezzâ, sciâ caccia a rumenta inte case di atri!
E ancon d’assæ che sciâ veu ben a-e bestie, o seu can o no sciòrte mai e a Texo a m’à dito ch’o gh’à pisciou in scî lençeu.
Sciâ stagghe ben attenta che no l’accapite à mie: vëi seia me son attrovâ armelle e leppego de tomata in sciâ miagetta do poggiölo, oua ghe diggo che a pròscima votta che treuvo quarcösa, vëgno sciù de d’ato e ghe â fretto inte quello moro da refiosa de merda!
Mäducâ de unna mäducâ, çerte poule ê peu deuviâ solo unna paisaña comme voscià!
Se vedde pròpio che scià no l’à reçevuo nisciuña educaçion!
Scì l’à parlou a nobiltæ de Corso Perrone!
Mi ne vegniò di paixi, ma con tutti i bellin che scià l’a piggiou voscià, missi in righinaggia un apreuvo à l’atro, se gh’arriva à Romma!
Staseia ghe mando mæ maio, coscì o â mette in riga, lenguassa!
Scì scì che scià ô mande zu da niatri quello paggiasso!
Coscì mæ maio o ghe arve o libbro primma de inversâlo comme un scappin!
Faiò presente à l’amministratô tutte e seu menasse!
No veddo l’oa!
Doppo tanto ô veddiemo torna!
Coscì mi, a Texo e tutti i atri do palaçio poemmo parlâghe de viatri «Nòbili de Castelmerda», mai ben!
Ne parliò a-o mæ avvocou.
Sciâ fasse, semmo in chinze contro un, e veddiemo…
Da-o sciorbettê
Pe mi, unna negia à trei gusti.
Scì, scià me digghe.
Mah, no saviæ… Merello… Bricòccalo… E dapeu…
[Passa vinti segondi]
Scià l’à deçiso?
Scì, scià l’ammie, no ô sò… Ghe n’ei da menta?
A menta l’emmo finia.
N’arresta o limon, a stracciatella, o torron…
Mah, o limon, graçie.
Ghe metto ascì un pö de panna in çimma?
A vëgne çinquanta citti.
Na, a va ben coscì.
Unna vinçita a-o semenäio
Ou, Gioan!
Cöse gh’é, t’æ a çigaa in sciâ canna?
Son apeña stæto da-o stanco, e ammia un pö ti, in sciâ fin ò guägno a-o semenäio!
Ou bellan, aloa beseugna che ti ne paghi da beive...
E quante l’é che t’æ scheusso, se se peu domandâ?
Pöcassæ setteçento euro, se se ghe leva e tasce e tutto o resto...
Ah, me pensava ciù tanto.
Quante l’é che ti zeughi?
Saià dex’anni a-o manco?
Fanni chinze ascì...
No sò quante dinæ aviò cacciou inte tutti sti anni, no me ghe veuggio manco pensâ.
Però dòppo tanto avei piggiou quarcösa a l’é unna satisfaçion.
E oua cöse ti fæ con ste palanche?
Vëgnan ben giusto pe passâse doî fin de settemaña inte quarche pòsto de mâ...
E atro!
Besorrià che ciamme quarchedun ch’o me ven à fâ quarche travaggio in casa, dæto comme l’é reduto i mòbili e a coxiña...
Ançi, fòscia porrieiva pensâ fiña de cangiâ o cian de cottua e i feughi, che me sciorban un muggio de gazzo e me tocca pagâ un bestasso tutti i meixi apreuvo a-e bollette.
Con quelli dinæ lì ti peu fâ giusto quello...
Se ti ciammi un lattonê, un spegassin e un elettriçista che te vëgnan à fâ di loei in casa ti væ za feua speisa.
Into supermercou
Boñaseia, çerco da fæña da fâ dôsci.
Scià me porrieiva aggiuttâ?
Scì, e fæñe en inte quello reparto lazù, vixin a-i produti de læte e a-i formaggi.
Scì, ô sò, gh’ò za ammiou, ma no n’attreuvo.
Gh’é unna sganzia piña de tante qualitæ de fæña, giusto de fronta à quella co-e pastesciute.
Scì, ô sò, ma n’arriëscio à attrovâ a fæña che me serve à mi, ch’a l’é quella da fâ dôsci.
Gh’é da fæña da fâ pan, pisse e tutto o resto, ma no quella ch’a me serve à mi.
Scià me fasse vedde.
[Van da-a sganzia co-e tante qualitæ de fæña]
Scì, de quella qualitæ che scià çerca no n’arresta, ma a doviæ arrivâ doman ò da chì à dötrei giorni.
Da-e casce do supermercou
Scià me scuse, ma chì gh’ea mi.
[L’interlocutô o fa mostra de no capî]
Scià scuse, ghe diggo che avanti de voscià chì gh’ea mi.
Cöse scià dixe?
Scià se n’é anæto, e oua scià l’à perso o pòsto.
M’ea vegnuo in cheu ch’aiva ancon da piggiâ unna cösa, ma aiva lasciou chì sotta o çestin co-a mæ speisa.
Se scià sciòrte d’inta coa, sciâ perde o pòsto.
Scià no vedde che chì sotta gh’é a mæ röba?
Scià l’agge paçiensa, ma me na fasso assæ da seu speisa.
Scià se pigge o seu çestin e scià se mette torna inta coa.
No l’é che se mi sciòrto da-a coa, quello derê o me tëgne o pòsto.
Scià l’ammie, ò da fâ fito, ch’ò un appontamento.
E mi, cöse sciâ veu che ghe digghe?
Scià me scuse, scià me sa dî donde pòsso trovâ a fruta in adobbo?
I produti che vëgnan inte lamme en da quella parte.
Gh’ò visto, ma quello che çerco o no gh’é.
Sciâ vëgne con mi.
Aloa, chì gh’é tonno, ancioe, pescio de differente qualitæ...
Aloa, a röba in adobbo a l’é chì.
Chì gh’é oive, fonzi...
Tutta röba con l’euio.
Scì, ma à mi me serve da fruta in adobbo.
Perseghe, ananas, de cöse coscì.
Aloa, chì beseugna ammiâ con carma tutte e sganzie.
T’ô chì, chì dabasso, scià l’ammie un pö se gh’é quello che sciâ çerca.
Bricòccali, perseghe, ananas, çexe in adobbo...
Ah, scì, scià l’à raxon, se vedde che gh’aiva ammiou de sprescia.
Graçie de cheu.
In sce tutta sta fia de produti gh’é unn’offerta pe tutta a settemaña.
Se scià l’accatta ciù de unna vòtta o mæximo produto, à partî da-a segonda sciâ paga o chinze pe çento de meno, e o quinto o l’é de regallo.
Ben, me gh’appenso, graçie.
Fòscia a peu convegnî, dæto che pe-a röba inte lamme a dæta de scadensa a l’é longa.
I treuggi de Santa Brigida
Scià me scuse, pe anâ a-i Treuggi de Santa Brigida che strâ devo piggiâ?
No l’é guæi vexin da chì.
Ma da donde scià ne vëgne?
Son de Ciavai, m’an dito de chinâ a-a staçion de Prinçipe ma me son sbaliou e son chinou chì à Brignoe.
Ò capio.
No so manco mi se digghe de piggiâ torna o treno ò…
Na na, veuggio anâghe co-o çelere.
Alantô sciâ stagghe à sentî: sciâ piggia o dixeutto ch’o va verso San Pê d’Æña, sciâ fa tutta Vinti Settembre, sciâ passa De Ferræ, sciâ fa stradda Romma, in çimma sciâ gia à Crovetto e scià l’intra inte gallerie.
Sciortio da-a primma scià se treuva à Portello, dòppo a segonda scià se treuva a-a Zecca, dapeu sciâ vedde in sciâ drita a gexa de l’Annonçiâ e… ah, me vëgne in cheu pròpio oua che co-i travaggi an deviou o percorso do dixeutto…
O l’é un problema gròsso?
Na, a l’é unna fortuña.
Perché oua sciâ monta pe Balbi incangio de giâ pe Gramsci.
Donca sciâ chiña a-a segonda fermâ de Balbi, sciâ traversa a strâ e un pö ciù in sciù ò un pö ciù in zù gh’é i Treuggi inte unna traversa.
Graçie, eh, â ringraçio tanto!
Mi con quelle cöse moderne de Google Maps no me gh’attreuvo… â saluo, scignoria eh!
Scignoria!
Vëi e doman
Ou ciao Lisa, comm’anemmo?
Ciao Marçello!
Tutto ben, un pittin stanca ma vivo… ti comme t’â passi?
Mah mia, vëi l’é stæto unna giornâ pesante.
Ò avuo da fâ i straordenäi in scagno fin à eutt’oe da seia pe finî quello progetto che te diva.
Davei?
Bellin, me despiaxe!
Mi incangio son anæta a-o cine con mæ seu, emmo visto quello neuvo cine d’açion do quæ tutti parlan.
Ah bello!
Comm’o l’ea?
Mi vorriæ anâghe sta fin de settemaña.
Ben, o m’é piaxuo, ben che m’aspëtava quarcösa in de ciù.
À tutte e mainee ti doman cöse ti fæ?
Doman ò a partia de ballon co-i colleghi, dòppo tanto!
L’é doe settemañe che â tramandemmo… e ti?
Mi ò promisso à mæ mamà d’accompagnâla à fâ di accatti.
Ti sæ comm’a l’é, a l’à beseugno de unna röba neuva pe-o sposægo de mæ coxa.
Capiscio!
Ben, mi vaggo che ò ancon da çenâ.
Boñaneutte Lisa!
Boñaseia Marçello, se sentimmo fito!
Bon pro!
Vëi e doman 2
Ou Lucco!
N’é passou do tempo!
Ciao Ciæa!
L’é vea, saià fòscia doe settemañe che no s’intoppemmo.
Cöse ti me conti?
Mah, mia, vëi son stæta tutto o giorno in letto con l’influensa.
Che barba, aviò ammiou træ serie TV da-a fia.
Bellandi, me despiaxe!
Mi incangio vëi ò fæto o grande passo: ò accattou a möto neuva!
No me ô creddo!
Quella che ti divi da di meixi?
A verde?
Pròpio quella!
No me pâ mai tardi de fâghe un gio.
À propòxito, doman depoidisnâ pensava d’anâ à provâla feua da çittæ.
Ti n’æ coæ de vegnî?
Me rincresce ma doman no pòsso, ò o corso de coxiña.
Ti sæ, quello ch’o m’à regallou mæ fræ pe-o nataliçio.
Femmo unn’atra vòtta?
Seguo!
Ben, te lascio che l’é l’oa de pranso e ò unna famme da loî.
Bon pranso aloa, e bon pro!
Boña giornâ!
À fito Ciæa, böna!
Vuâ casa
Òhu Peo, cöse ti ghe fæ da ste bande inte sta saxon?
No stâ à dime ninte, son vegnuo perché devo vuâ a casa.
Vuâla?
E scì, mæ fræ o l’à beseugno de palanche, alantô l’emmo vendua.
O m’à ascì domandou se voeiva accattâ a seu parte, ma no pòsso.
Me rincresce tanto!
À mi me gia tanto o berettin che no ti peu manco imaginâlo!
Aiva za semenou e bazzañe, se ô saveiva primma m’avansava de fâlo!
[riendo] Ê mangian i neuvi propietäi
Mia, saieva fiña contento!
Incangio quelli nesci, a-o pòsto dell’òrto veuan mettighe unna pisciña
Unna pisciña?
Ma ô san che chì da-a meitæ d’agosto vögne ciutòsto freido?
Ghe l’à dito sciña o massacan, ma se son intestæ e no cangian idea.
E mi me ne batto l’anima.
Devo trovâme quarcösa da fâ sta stæ sedonca vegno matto.
Atro che sta apreuvo a-i bellinoin!
Ancon d’assæ che a mæ mobilia pòsso mettila in sciô soieu de mæ figgia, sedonca me toccava cacciâla inta rumenta, e ghe son attaccou: ghe ancon da röba di mæ vegi…
Alantô no te veddiemo ciù?
Òh ti veddiæ che in quarche mòddo arriëscio à vegnî o mæximo, sperava che mæ fræ o no fesse coscì fito à vendila, coscì poeiva stâghe ancon un pittin, ma lê o l’é delongo affortunou… ma pe-i fonzi ghe saiò, che se passo mi, pe ti o l’é cappòtto seguo!
Creddighe.
Tanto quest’anno ti doviæ pagâ o cartellin pe-a cuggeita…
No, me son tegnuo un tocchettin de bòsco.
O no va ninte, ma me permette de anâ à pe fonzi senza dovei pagâ o cartellin.
Ti ne sæ unna ciù che o Diao!
Mia, pe-i fonzi o mæ çervello o s’açende comme un bricchetto!
Ah, pe quello o mæ ascì.
Beseugna aveighelo o çervello perché o fonçioñe…
A coæ de schersâ a no te passa eh?
Levime quella ascì… mia, devo anâ.
Te saluo e stanni ben, salutime a Franca ascì
Te â saluo, no scentâ, fatte vivo fito.
Zazzun intermittente
Ou Françesca, comm’anemmo?
No stamme à dî ninte...
Ghe veddo doggio da-a famme.
Me gia a testa e me ven da patî...
Ma cöse gh’é?
Pecöse no ti te piggi un boccon de quarcösa?
L’é quattro giorni ch’ò comensou o coscì dito zazzun intermittente, me l’à conseggiou a dietòloga.
E cös’o saieiva?
Veu dî che se peu mangiâ inte un periodo de eutt’oe e beseugna astegnîse da-o mangiâ inte un de sezze.
Veu dî che no ti peu mangiâ pe sezze oe da-a fia?!
Mi no gh’â faiæ maiciù...
Ammanca ancon unn’oa e meza avanti che pòsse mettime torna quarcösa in bocca...
Me mangieiva un cavallo e incangio beseugna che me tëgne a coæ.
Ma t’ê segua che sta cösa a te fasse ben?
A no saià miga unna de ste neuve mòdde pe tegnîse stigge?
Da quello ch’o pâ a l’é unna dieta a-a quæ oua va apreuvo tante gente.
A-o teu pòsto, m’informieiva un pö de ciù e çerchieiva de no fâme inverdugâ.
Sta faccenda a no me convinse guæi.
Sta stöia che ve contemmo a l’é stæta scrita da-o Bram Stoker, l’autô do Dracula, ch’o l’aiva pubricâ pe-a primma vòtta à Dublin, do 1890.
A l’é stæta ascordâ pe 134 longhi anni, fin à quande o Brian Cleary, un stòrico pe pascion, o l’à descoverta pe un caxo inta Biblioteca Naçionale d’Irlanda.
O Rico Granæa o l’à traduta in zeneise.
Metteive còmmodi: se parte, pe Gibbet Hill.
Quande ò lasciou o Royal Huts Inn, in çimma à Hind Head, pe anâ à vixitâ Devil’s Punchbowl e Gibbet Hill, stæta inmortalizzâ da-o Turner into seu Liber Studiorium, son passou pe unna longa stradda drita – a neuva stradda primmäia tra Londra e Portsmouth – e da lì à un pittin son arrivou in sciâ ziña da Vallâ e ò pösou i mæ euggi in sciâ seu bellessa.
Ea partio inte quella mattin de mezo ottobre, e m’ea sponciou fin à Haslemere e aiva zinzanou inte vallæ, tanto che e çimme de colliñe do Surrey s’erzeivan comme de isoe d’into mâ de negia, e a luxe schillente do sô ch’a l’esaltava ste çimme ciù elevæ a l’addôçiva coscì comme a l’addôçiva tutta a vasta desteisa de colliñe, vallæ e còste ch’a s’estendeiva tra mi e a riva de meridion do mâ.
A colliña a chinava rapida da tutti i scianchi feua che à Nòrd-Òvest, donde a vallâ rionda a s’arviva in sciâ cianua dabasso.
Tutti i coî da stæ ean castigæ e addôçii; tutti i coî pin che o sô o l’aiva glorificou ean scentæ into smaxio de l’ötunno.
O reusa e o moelo do brugo ean stæti cangiæ into marròn, con solo che unna stissa de cô pe ascädâ e seu tonalitæ.
A frexa a l’ea de un intenso cô d’ambra e de un giano deslavou, e e infinitæ de erbe e de scioî sarvæghe s’ean misse o sò vestî d’inverno: e tonalitæ da decompoxiçion.
Into mezo de tutta sta ricca massa de coî d’ötunno, l’astra, ancon intatta da-o zeo, a tiava un lampo cô de smerado.
I costi verdi d’in gio a-o rianello piccin ch’o strixellava pe-a vallâ paivan avei unna vivessa sorvenaturale, e o verde scuo di pin che crovivan i costi de ponente e chinava n inta vallâ, o paiva affermâ inte quarche mainea poxitiva o drito da natua à mantegnî o sò cô à despeto de tutte e influense.
Lontan, verso Nòrd e verso Òvest, ciù in de là di speroin e e spalle da colliña, i bòschi e e vallæ, i boschetti e i bricchi e e creñe vegnivan un apreuvo à l’atro inte unna succescion infinia, e l’ea stæto dòppo unna pösa ben ben longa ch’aiva desmisso d’ammiâ a bellessa da scena, co-o cheu pin de poei e maistæ e unn’influensa ch’a purifica, quella da bellessa da natua.
«Chì a-o manco» m’ea dito «l’anima de l’òmmo a l’é elevâ, e inte sto cian ciù erto do travaggio da natua o mâ inti nòstri cheu o vëgne ninou».
Quande m’ea virou, però, aiva piggiou un resato, perché, comme pe ironia da sciòrte, gh’aiva da arente un monumento scu o a-a grammiçia e a-a sæ de sangue de l’òmmo: unna ciappa in sciâ ziña da stradda ch’a l’indicava o ponto into quæ, un secolo a vanti, l’ea stæto assascinou un pöveo mainâ ch’o se strascinava in viægio da Portsmouth.
Ma no gh’ea solo che a pria ch’a l’ea interessante; perché da arente à lê gh’ea træ figue che avieivan acciammou l’attençion de tutti.
Ean solo che de figgette, ma de natua no commun. Doe ean de figge indiañe zovene che, se fïsan stæte ingleixi – dando a mente a-o ciù lento sviluppo di figgeu in Inghiltæra – saieivan stæte de trezze ò quattòrz’anni; dæto ch’ean de proveniensa orientale, aivan da ëse ben ben ciù zovene.
Stavan a-i scianchi da pria commemorativa e paivan doî arrembi araldichi, dæto che ogniduña a tegniva unna man sottî e scua arrembâ in sce un gomio da ciappa e a tegniva o moro in sciâ man tanto ch’a m’ammiava greive co-i seu euggi longhi, scui e impenetrabili.
Tutte doe ean graçiose a-a seu mainea, e e seu figue de figge magre ean vestie de neigro con unna stòffa schillente, fæta inte unna mainea meza orientale, con unna çenta gianca de röba d’in gio a-a vitta e unna smersa de materiale scuo inguggeito da-a testa ch’o fava da cappello.
O terso da comitiva o l’ea un figgeu de quæxi dex’anni, co-i cavelli do cô de l’öo e i euggi bleuçê comme de porçellaña, e un fattoriso scimpatico in sciâ faccia reusa. O se poeiva definî Cupido ò mæximo un angeo. O l’ea vestio con unna tunica scua cô do sangue.
Pe quarche segondo ea arrestou lì à ammiâ quello trio ch’o m’osservava fisso sensa mesciâse. Dapeu gh’aiva parlou, con fâ unna quarche osservaçion in sciâ bellessa da scena.
Uña de figge, toccando a pria con unna man, a m’aiva dito: «Voscià scià ne peu dî quarcösa in sce sta pria? Niatri semmo foresti».
«Mi ascì son foresto chì, ma penso che e informaçioin ê poemmo attrovâ chì» gh’aiva replicou, intanto che lezzeiva l’inscriçion, ch’a l’ea in scê doe facce da pria.
E comme aiva lezzuo a poula «ammassamento» i trei s’ean ammiæ tra de liatri e aivan ammiou mi, ean stæti piggiæ da-a tremmaxon e, stranio à dî, apreuvo a-a tremmaxon gh’ea vegnuo un fattoriso.
Mi aiva pensou ch’avessan poia, e m’ea aspresciou à azzonze «Ma no gh’é beseugno de lasciâ che sto fæto o ve conturbe. Tutto o l’é intravegnuo çent’anni avanti, quande o paise o l’ea ben ben despægio da quello ch’o l’é oua».
Uña de doe figgette a l’aiva dito à bassa voxe, con un ton ch’o paiva penetrante inte un mòddo particolâ: «Spero de no, confio de no», e o figgeu piccin o m’aiva ammiou e riendo o l’aiva dito:
«M’imagino che se ghe foïse un ammassamento ancheu, o corpeive o saieiva misso a-a forca à Gibbet Hill».
«Böna, zoenòtto» gh’aiva dito: «Veddo che ti ti sæ tutto in sciâ costion: mi vaggo sciù in çimma a-o bricco pe ammiâ a Croxe commemorativa. Ti veu vegnî ti ascì à ammiâ donde aivan misso l’assascin?»
«Con piaxei» o l’aiva dito, con unn’äia de solennitæ squæxi sorvenaturale, levandose a berretta, in reconoscimento do mæ invito.
E figge m’aivan fæto scoaccin lô ascì, e tutti s’eimo inandiæ insemme verso a çimma do bricco. Into cammin, mi aiva remarcou che o figgeu o strenzeiva unna man à pugno.
«Cöse ti gh’æ lì serrou?» gh’aiva domandou.
«Sti chì» o l’aiva replicou, arvindo a man e mostrandome unna massa schissâ d’ombrighi, i quæ se remenavan inta sò neuva libertæ.
«Me gusta i ombrighi» o l’aiva continuou.
«Scià l’ammie, se remescian, e se peuan tiâ fin à fâli vegnî mai tanto longhi!» e o l’à mostrou st’urtimo fæto.
«Pövei ombrighi!» aiva dito mi, «perché no lasciâli anâ? Ghe saieiva ben ben ciù cao stâsene in tæra».
«Na», a l’ea stæta a sò replica, tanto che o î infricciava inte ceighe da sò tunica.
Gh’ea un muggio de persoñe a-a Croxe quande semmo arrivæ in çimma à Gibbet Hill, in azzonta à de preuve abondante de vixitatoî de no guæi in forma de scòrse d’euve e tòcchi de giornali, perché a croxe a l’ea un di pòsti ciù cäi a-e gente pe-o picnic.
Tra ste gente desconosciue a mæ fantaxia a l’ea piggiâ pe-a ciù parte da unna scignoa e da un galantòmmo che gh’ò dito «a cobbia da luña d’amê».
A bella vista che aiva davanti à mi – unna desteisa sarvæga de çimme de colliñe che montavan con di bòschi verdi e de vallæ ricche – a m’aiva piggiou mai tanto che m’ea ascordou do tutto di mæ zoveni compagni.
Ea anæto in sciâ ziña do bricco rapido e m’ea assettou à ammiâ verso est, e m’ea perso inta bellessa da scena.
Tutt’assemme, m’ea arregordou di mæ zoveni compagni e î aiva çercæ in gio; ma ean scentæ do tutto: no gh’ea segno de liatri da nisciuña parte.
A mæ partensa da Londra a l’ea stæta mattinea, e a camminâ da Haslemere into sô ardente d’ottobre un pittin fadigosa, donca, dòppo un pittin, quand’ea stæto tutto d’in gio a-a çimma do bricco e aiva, pe coscì dî, abbrassou a vista inte tutte e direçioin, m’ea inandiou pe un boschetto fondo e ombrezzou de nisseue e de fò con di erti pin che montav an in sce tutto – un di quelli bòschi scciassi che s’arrampiñan in sciù da-a vallâ, e che tian de ponte de verde sciù pe-e pendense da colliña.
Chì gh’ea tutta a perfeçion do pin de l’ötunno. A vegetaçion a cresceiva de mainea ricca à l’assosto di pin aggroppæ.
O brun da scòrsa e o cô bleuastro do feuggiamme di pin, tanto che s’ammiava inti corrieu semiscui tra de liatri, o doçe ödô aromatico ch’esallavan, o scilençio addormiggiou, remarcou solo che da-o borbonâ de inf inie vitalitæ da natua, l’erba ricca e legia – o quæ verde de stæ o l’ea ancon intatto inte sta göga à l’assosto – tutti invitavan a-a pösa.
Con un beou sentimento de giromia m’ea allonghio in sce l’erba, e fito aiva perso i mæ penscëi e a mæ consciensa inte ramme intressæ de d’ato à mi.
No sò quante tempo aiva dormio, ma o dev’ëse stæto un bon momento, perché me sentiva ben ben refrescou into çervello, e con quello senso de legio dô de granfi a-i moscoli ch’o vëgne dòppo un longo periodo d’inattivitæ; e gh’ea in sce de mi quello senso misteioso do tempo passou ch’o dixe a-i filòsofi che o nòstro pensceo o l’é continuo inte unna forma ò unn’atra.
No gh’ea, però, nisciun senso de dovei omesso, nisciuña prescion do travaggio imminente, che inte çerti caxi o destrue o fascino de l’addesciâse.
Saiva che gh’ea ben ben de tempo davanti à mi e che poeiva pensâ, sensa nisciun contròllo, che poeiva demoâme comme m’ea ciù cao inte sto senso de libertæ, e gödî da freschixe e da puritæ de l’äia inte sto pòsto mäveggioso.
E coscì no m’ea mesciou, ma m’ea desteiso in sciâ scheña co-e moen sott’a-a testa à ammiâ e ramme e i ciæi de luxe che sciortivan tramezo a-e feugge e a-e ramme.
E pensava à tante cöse inte quella mainea lusciosa e meza assunnâ ch’a l’appartëgne a-o tempo libero de un òmmo pe-o sòlito ben ben occupou. Piggiâ un fî de pensceo e lasciâlo cazze torna, balansâ tra de idee generale e particolare, e realizzâ inte tutte e mainee o ciù grande tra i piaxei, o laissez aller intellettuale.
Gh’ea inte l’äia o mæximo borbonâ sciätou de soin variæ ch’o m’aiva fæto addormî a-o prinçipio; ma inte quarche mainea o volumme o l’ea ciù ricco che primma, ciù pin e aggradio pe l’oegia, e con un scignificato particolâ, comme se no solo tutta a natua a parlesse ma ghe fïse quarche voxe tra a miriade ciù potente che o resto.
Mi stava à sentî con un interesse crescente e o son o paiva piggiâ unna poxiçion ciù definia tra e armonie da natua. No l’ea comme s’o crescesse de fòrsa, ma solo comme se e vibraçioin s’ammuggessan, con arrivâ in ondæ ciù leste de quante poessan asmortâse.
Pittin à pittin, tutti i atri soin paivan scentâ e mi n’aiva sentio solo ciù che un. O paiva sempre ciù vexin da maniman che comensava à distinguilo ciù ciæo, fin à quande ea arrivou a-a concluxon che a seu vivagna a l’ea separâ da mi solo che da quarche çentanæa de iarde. Dapeu aiva comensou à poeilo analizzâ un pittin.
L’effetto generale o l’ea comme unna meña de requaggio muxicale asmortou – un requaggio sottovoxe – ma con unna sottî dôçessa prevalente e unn’attraçion che squæxi no se ghe poeiva resciste.
À un bello momento, aiva tiou sciù a testa da-e frexe donde m’ea desteiso e aiva ammiou de donde o son o ne vegniva.
Lì, con mæ sorpreisa, inte unna göga averta donde a luxe a cazzeiva tramezo à unna fissua tra i erboi, gh’ea arrecuggeito i figgeu ch’aiva conosciuo.
E doe figge ean assettæ, e tra de liatre o figgeu o stava sciù. Uña de figge a l’aiva inta man manciña quarcösa ch’o s’assumeggiava à un scigoelo de Pan, un insemme de cannette sottî ma un pittin ciù drue che e pagge do gran.
In sce de questo a fava scuggiâ quarcösa ch’a l’aiva attaccou a-e die da man drita, ch’o produxeiva i basci de quello stranio son de requaggio.
L’atra figgia a l’aiva inte moen unna scheuggioa con di fî ch’a toccava cianin; e o figgeu o l’aiva unna meña de scigoelo de canna ch’o fava unna nòtta particolarmente longa e doçe, ma ch’a se deslenguava inta massa da muxica.
Dapeu e figge s’ean unie inte unna smersa de canto monòtono de dôçessa strania, ma ben ben debole. Ean tutti trei che ammiavan ben lontan da-o mæ scianco.
Da lì à un pittin e figge ean stæte sciù; s’ean giæ un pö e aiva posciuo ammiâ che ean apreuvo à virâ cian cianin inte un çercio compio, comme se çerchessan inte tutte e direçioin d’in gio à liatre.
E comme aivan comensou à virâse inta mæ direçion, m’ea ascoacciou torna tra e frexe, de mainea che no poessan veddime, za che a costion a comensava à impadronîse do mæ interesse.
Aiva dæto a mente de aggueitâ tra e frasche de frexe e de ammiâ tutto quello che succedeiva.
Da lì à pöco a mæ attençion a l’ea stæta desviâ, e inte unna mainea no guæi piaxeive.
De sentî un movimento e un fô tra e feugge mòrte da arente à mi, m’ea ammiou d’in gio e squæxi ea sätou in pê, perché lì vexin, sempre ciù vexin, gh’ea un gran serpente, da speçie dita di serpenti òrbi. O l’ea vegnuo drito verso de mi e o l’ea passou pròpio in scî mæ pê.
Mi no m’ea mesciou, e lê o l’ea anæto avanti, mostrandome a mæxima attençion ch’o l’avieiva dæto à un bacco de legno, e o l’aiva biscezzou verso o gruppo into cianetto assoiggiou.
S’accapiva ch’o l’ea attræto da quella muxica strania e strafaläia, e dæto che sta chì a l’ea a mæ primma esperiensa con un serpente, o mæ interesse o l’ea cresciuo, e m’ea misso à aggueitâ a scena ciù da-a vexin che primma.
Anavan avanti co-a seu muxica e o serpente o s’ea avvexinou ancon de ciù; fin ch’o s’ea fermou a-i pê do figgeu da-i belli cavelli, e o s’ea abbigoelou inte unna spirale, o l’aiva tiou sciù a testa e o l’aiva comensou à siâ.
O figgeu o l’aiva ammiou zu e e figge aivan virou i euggi verso de lê, ma a muxica a no s’ea fermâ manco pe un momento; pe contra, a l’ea vegnua ciù lesta.
Dapeu o serpente o s’ea inguggeito intorno a-a caviggia do figgeu e o l’aiva comensou à montâ sciù pe-o seu còrpo, con biscezzâ in gio a-a sò gamba e a-a sò cheuscia, e in sciù, fin à quande in sciâ fin o l’aiva strisciou longo o brasso ch’o tegniva o flauto.
Dapeu tutt’assemme a muxica a s’ea fermâ. E doe figge ean stæte sciù, e o figgeu o l’aiva desteiso o brasso attorniou da-o serpente, co-a man tutta averta, e parme verso o çê. O serpente o l’ea arrestou fermo e redeno, comme se trasformou inte pria.
Dapeu e figge s’ean piggiæ pe-e moen e aivan attorniou cian cianin o figgeu, con emette un canto basso, mormoou e misteioso, pægio à quello de primma, ma stavòtta in decrescendo incangio che in crescendo, e inte unna ciave minô. En anæti avanti à sta mainea pe doî ò trei menuti pöcassæ.
O figgeu o l’ea arrestou fermo areo, o brasso desteiso, i euggi bleu fissi in sciô serpente.
Dapeu quest’urtimo o l’aiva tiou sciù a testa un pittin e paiva ch’o l’anesse apreuvo a-i movimenti de figge che gh’ea in gio.
Ste chì anavan avanti co-i seu movimenti lenti, giando e giando, e i movimenti do serpente vegnivan ciù prononçiæ con ciascheduña revoluçion, fin à quande o giava con fòrsa d’in gio a-o brasso do figgeu, comme o movimento automatico de un furgao.
Pittin à pittin, o mesciâse de figge o l’ea vegnuo ciù lento e quello do serpente ancon ciù lento in proporçion, fin à quande o movimento de figge, e a muxica cantilenante, ch’a no s’ea mai fermâ, ean scentæ do tutto, e o serpente o l’arrestava appeiso, unna massa mòrta ch’a locciava comme un tòcco de còrda in sciâ man do figgeu.
O figgeu o no s’ea mai mesciou, ma e figge s’ean lasci æ e moen, e uña de liatre, ch’a s’ea fermâ giusto davanti a-o figgeu, a l’aiva piggiou o serpente pe-a testa e a coa e paiva ch’a ô tiesse con delicatessa fin à destendilo.
Quande a l’aiva lasciou anâ, o l’ea arrestou desteiso in sciâ man do figgeu, redeno comme un tòcco de legno.
Gh’ea quarcösa inte sto fæto ch’a me metteiva anscietæ, a m’aiva misso in cheu de un òmmo che un tempo aiva visto inte un attacco catalettico, o quæ còrpo o mantegniva a poxiçion donde o l’ea stæto misso, no impòrta quante grottesca ò incòmmoda ò sforsâ.
O serpente o paiva ëse inte unna condiçion pægia, e con unna strania coixitæ mi aiva aspëtou o pròscimo sviluppo.
O figgeu o l’arrestava impascibile, co-a man ancon desteisa e o serpente ch’o se gh’appösava de d’ato.
E figge stavan un pittin davanti à lê, a-i seu scianchi, coscì che a man desteisa a l’ea tramezo à liatre.
Dapeu l’ea comensou unna discuscion tra de liatri inte unna lengua che m’ea figuou ëse unna quarche meña de lengua indiaña, ma che no accapiva.
Tutte doe e voxe ean doçe, con unna particolâ potensa penetrante, ma uña a me metteiva istintivamente poia, sciben ch’a l’ea a ciù doçe e a ciù delicâ de doe.
Inte quarche mainea – e l’idea a l’ea assæ spontanea – a paiva suggerî l’ammassamento.
Da-i toin e e inflescioin de voxe aiva accapio che tutte e frase ean formolæ comme de domande, unna suppoxiçion fito confermâ inte unna strania mainea, perché e respòste vegnivan dæte da-o serpente.
Quande ciascheduña figgia a-o seu gio a l’aiva dito a seu – e suggerivan o poxitivo e o negativo inti seu toin – o serpente o se giava cian cianin comme l’agoggia de unna buscioa, pe pontâ a testa verso uña de doe.
A voxe ciù doçe a paiva ëse a poxitiva, e l’atra a negativa inte st’interrogatöio; e pe tutte e primme domande o serpente, dòppo ësise giou adaxo, o l’ea arrestou co-a testa verso o negativo.
Sto fæto paiva ch’o l’avesse primma desturbou e dapeu fastidiou l’interrogatoa poxitiva, e a seu voxe a l’ea vegnua ciù letalmente doçe e penetrante fin à quande a m’aiva fæto vegnî a tremmaxon.
Dapeu l’ea parsciuo ch’a se foïse arraggiâ delongo de ciù, perché i seu euggi ean stæti traversæ da unna luxe neigra, e in sciâ fin l’ea arrivou a seu domanda con un mormoggio agusso e trillante.
Pe replica o serpente o s’ea misso à giâ ancon ciù a-a spedia, e tutt’assemme o s’ea fermou de botto davanti à l’atra figgeua.
Quella delusa a l’aiva emisso un son feo, curto e secco comme o baio de un can, tanto che unn’esprescion de maiçia mortâ a gh’aiva attraversou a cea; e che dapeu a l’ea scentâ, pe lasciâla seña comme primma.
Into mæximo momento a rigiditæ do serpente a l’ea scentâ, e o l’ea arrestou appeiso pe un momento, mòllo comme primma, e dapeu o l’ea scuggiou in tæra, e o l’ea stæto lì ammuggiou sensa movimento, comme mòrto.
O figgeu, de resato, comme s’o se foïse addesciou de botto, o l’aiva comensou à rie.
E figge s’ean unie à sto scciuppon de rie, e inte un momentoo cianello, ch’o l’ea parsciuo mai tanto stranio, o s’ea impio d’allegria, tanto che i figgeu se corrivan apreuvo inte profonditæ do bòsco e tutt’assemme ean scentæ da-a vista.
Dapeu m’ea levou da-e frexe donde m’ea desteiso e no poeiva squæxi credde a-i mæ euggi, e aiva pensou che fòscia aiva dormio e m’ea assunnou tutto.
Ma gh’ea o serpente ch’o paiva mòrto davanti à mi comme preuva da poei toccâ ch’aiva ascistio à quarcösa de reale.
O sô o l’ea lontan à ponente quande aiva finio a mæ passaggiâ pe-i sentê e i bòschi in sciâ banda de Witley de Hind Head e m’ea attrovou torna a-o seu ponto ciù erto in sce Gibbet Hill.
Oua o pòsto o l’ea deserto. E gente do picnic ean anæte tutte à cà; i calesci tiæ da-i pony e i axi e e streuppe de figgeu da scheua ean scentæ, e no gh’ea arrestou ninte da carca da giornâ feua che o sòlito muggio di vegi giornali e de scòrse d’euve rotte.
De za che a luxe a l’ea apreuvo à scentâ e l’äia a l’ea apreuvo à vegnî un pö ciù freida, o senso de solitæ o l’ea ciù che mai marcou.
Ma mi ea vegnuo d’into mezo do fô e do ramadan da çittæ pe gödî de sta solitæ chì, e o seu luscio o l’ea pe mi indescrivibile.
Zu inte vallæ o nëgin o l’ea ancon futo e giancastro, e e çimme do bricco ne sciortivan scue e scinistre.
Unna çenta de nuvie a l’inguggeiva tutto o zinâ, e de d’ato s’allonghiva un mâ giano sorfanin, macciou in sà e in là con de nuviete gianche che, nuando erte in sciô bricco, piggiavan l’urtimo ciæo do sô, oua ascoso da-o zinâ.
Uña ò doe stelle aivan comensou à luxî into çê ch’o s’ascuiva, e unna paxe ch’a paiva sençiente a s’ea inscinuâ inta vallâ e a l’ea arrivâ fin donde m’ea assettou.
L’äia a l’ea vegnua ciù freida, e o scilençio o s’ea fæto perfetto.
E stelle sciortivan feua into çê, ch’o l’aiva oua un bleu ciù scuo, e unna luxe ammermâ a l’ea cheita in sciâ scena.
Ea stæto assettou pe longo tempo, e m’ea imbriægou da mäveggiosa bellessa inta quæ ea appossou.
A fadiga da mente e do còrpo a paiva appartegnî à un passou lontan, comme se no poësan maiciù ëse atro che unna triste memöia.
Inte sti momenti l’òmmo o pâ squæxi nasce torna, e avei tutte e facoltæ renoelæ a-o mascimo.
M’ea arrembou co-a scheña contra a grande croxe de pria, e, con mette e moen derê à mi, aiva intressou e brasse in gio a-o sò dorso, pe cangiâ a mæ poxiçion e poeime gödî tutto o luscio da pösa.
Tutt’assemme, sensa manco unna poula d’avviso, e mæ moen ean stæte agguantæ da derê e tegnue streite inte un pâ de moen, magre e cade ma mai tanto fòrte che mi no poeiva ciù fâ nisciun movimento; e into mæximo tempo unna scerpa ò un sciallo de quarche materiale legio, sciòcco, ma druo, o m’ea stæto cacciou in sciâ faccia e tiou con fòrsa da derê, con tegnîme a testa vexin a-a pria.
Coscì inmobilizzou e abbavaggiou, no poeiva ni mesciâme ni parlâ, e no poeiva fâ atro che aspëtâ cöse saieiva vegnuo apreuvo.
Dapeu e mæ moen ean stæte ligæ con unna còrda missa d’in gio a-i pôsci e tiâ streita, coscì ch’ea fissou ciù fermamente che primma.
No poeiva sentî nisciun son, e ea seguo d’ëse in scî pissi de patî unna rapiña.
Ea da solo, lontan da tutti e inte moen d’òmmi ciù fòrti che mi, e donca ea rassegnou a-a scituaçion megio che poeiva, intimamente reconoscente d’avei adòsso solo che pöchi dinæ.
Dòppo un tempo ch’o m’ea parsciuo longo, ma che fòscia o l’ea duou solo che pöchi menuti, a scerpa a l’ea stæta tiâ zu abasta pe liberâ i mæ euggi, ben che a mæ bocca a l’ea ancon coverta e no poeiva criâ.
Pe quarche momento ea stæto tròppo sorpreiso fiña pe attrovâ stranio quello che veddeiva davanti à mi.
Incangio che di malemmi gaggiardi, da-e mainee sgreuzze e forsellui, gh’ea i trei figgeu ch’aivan reciammou a mæ attençion ciù avanti inta giornâ.
Ean stæti davanti à mi belli fermi e scilençioxi pe un pittin, i seu euggi i soli træti ch’esprimmeivan unna consciensa ò interesse de quarche tipo.
Doî de lô, o figgeu e unna figgeua, dapeu m’aivan fæto un fattoriso con unna superioritæ demoâ, tanto che l’atra – quella ch’a l’aiva mostrou unna raggia coscì grande – a m’aiva fæto un fattoriso pin de un freido venin che, ligou comm’ea, o m’aiva fæto tremmâ.
Dapeu a se m’ea avvexinâ de ciù, tanto che i atri ean arrestæ fermi à ammiâ co-o seu fattoriso demoou de superioritæ.
A l’aiva piggiou da-a seu vitta, dond’o l’ea ascoso inte crenatue da sò röba, un stiletto longo e affiou, fin, à doî taggi, e con unna cea letale. A l’ea anæta avanti à brandîlo davanti à mi con unn’aspertixe e unna lestixe straordenäia.
Pe-a meitæ do tempo a seu lamma affiâ a m’aiva toccou a pelle, e o contatto o m’aiva dæto o resato.
D’in tanto in tanto a s’asbriava verso i mæ euggi fin à quande poeiva sentî a ponta freida do stiletto ch’a me toccava o pin de l’euggio.
Dapeu a fava comme pe asbriâse contra de mi co-a ponta de l’arma letale drita in sciô mæ cheu, ma a se fermava pròpio quande paiva che o mæ urtimo momento o foïse arrivou. A l’ea anæta avanti à sta mainea pe un pö; ma sciben ch’o l’ea curto, o paiva infinio.
Sentiva un rigô freido, o mæ còrpo ch’o s’imbeçiva; o mæ cheu o paiva vegnî freido e scernio, delongo ciù freido e delongo ciù scernio, fin che i mæ euggi s’ean serræ.
Aiva provou à arvîli… ghe l’aiva fæta… aiva provou torna… no ghe l’aiva fæta… ghe l’aiva fæta… no ghe l’aiva fæta… e in sciâ fin a consciensa a se n’ea anæta pe l’äia.
L’urtima cösa che m’arregòrdo d’avei visto co-i mæ euggi ancon addesci a l’ea o luxî do longo cotello inta luxe de stelle tanto ch’o se mesciava into zeugo lesto da figgeua.
L’urtimo son ch’aiva sentio o l’ea stæto un rie basso da tutti trei i figgeu.
A voxe inte mæ oege a l’ea futa e lontaña; ma da maniman a l’ea vegnua ciù fòrte, e e poule parlæ ean vegnue comprenscibile:
«Addescite! Addescite, fræ! Ti creppiæ pe-o freido!»
Freido! A poula a l’aiva dæto into segno, perché into mæ cheu gh’ea quarcösa d’abbeçio, e un zeo comme de mòrte.
A mæ consciensa a l’aiva lottou pe tornâ in existensa, e aiva averto i euggi.
Oua gh’ea ciù tanta luxe, perché unna gran luña giana a s’ea levâ, e o cianello o l’ea inondou da-a sò luxe.
Da arente à mi gh’ea doe persoñe ch’aiva de ficco conosciuo comme «a cobbia da luña d’amê» de primma.
L’òmmo o s’ea chinou in sce de mi, e o l’ea apreuvo à scrollâme co-e brusche pe-a spalla, tanto che a scignoa a stava sciù, à ammiâ con anscietæ, co-e moen intressæ.
«O no l’é mòrto, George, n’é vea?», l’aiva sentia dî.
A respòsta a l’ea vegnua: «No, pe graçia do Segnô! O se saià addormio. Che fortuña che t’aggi avuo l’inspiraçion de sciortî pe ammiâ a vista a-o ciæo de luña da chì; o saieiva posciuo moî da-o freido. Mia chì, a tæra a l’é za gianca co-a priña. Addescite, fræ! Addescite e vëgni via de chì!»
«O mæ cheu» mi aiva mormoggiou, «o mæ cheu!» perché o l’ea freido comme a giassa.
L’òmmo, oua con unn’esprescion ciù seria, o l’aiva dito a seu moggê: «Bella, porrieiva trattâse de unna cösa seria. Ti porriësci corrî torna à l’abergo, e mandâ quarchedun se neçessäio? Peu dâse ch’o l’agge un problema a-o cheu».
«De seguo, cao; vaggo oua?»
«Aspeta un momento». O s’ea torna chinou in sce de mi.
O passou o m’ea vegnuo torna in cheu a-a spedia, e gh’aiva domandou: «Viatri ei miga visto da quarche parte di figgeu, doe figge indiañe un figgeu co-i cavelli biondi?»
«Scì! L’é tante oe, anavan pe-a stradda de Londra in sce un triçiclo. Rieivan e aivimo pensou che foïsan i figgeu ciù belli e contenti ch’avescimo mai visto. Ma percöse?»
«O mæ cheu, o mæ cheu!» Aiva torna criou, perché gh’ea un freido ch’o paiva abbeçîme.
L’òmmo o l’aiva appösou a sò man in sciô mæ peto, ma o l’aiva levâ a-a spedia con un crio de terrô.
«Cöse gh’é, George, cöse gh’é? a l’aiva squæxi criou a scignoa, dæto che a sò açion a l’ea stæta coscì repentiña e improvista da fâghe piggiâ un bello resato.
Lê o l’aiva fæto un passo inderê, e a dònna a s’ea attaccâ con poia a-o sò brasso, tanto che un gròsso serpente òrbo o l’ea sciortio remenando da-o mæ peto, o l’ea cheito pe tæra, e o l’aiva biscezzou zu d’inta colliña into bòsco dabasso.
Banchiña
L’é comme un ponte tra o mondo do sæximo e quello do cheu.
’Na stradda arrigoelâ into bòsco, ti sciòrti, e tutt’assemme, t’attreuvi un prou inaspëtou ch’o t’arve a vista: semmo arrivæ a-a fraçion de ’na fraçion, uña de tante belliscime localitæ inta pansa da nòstra Liguria.
Lì vixin à ’na cappelletta da Madònna da Guardia, sotta à un pei sarvægo, a «mæ» banchiña, ch’a l’é scì in sciâ stradda, ma a resta inte ’na tæra de mezo.
O tempo o no l’existe ciù.
Spesse vòtte me gh’assetto e lascio anâ i penscëi comme un ruxentâ a-a cadeña de un posso profondo.
E quelli van pe conto lô, delongo ciù fito, fin à deslenguâse; pan fumme da un fummaieu.
Inte un momento son ’na cösa sola co-o paisaggio.
Prou, erboi, monti de l’Antoa, çê.
A vista a core in sà e in là, erto, basso.
A primma cösa o l’é o profummo: quello do bòsco a-a fin de settembre quande o caligo o l’umidisce l’äia e i fonzi «ciamman» e ne fan sentî a seu presensa ödosa.
L’inverno, quande l’äia a feisce e naixe e fito s’intende che a neive a ciòcca a-a pòrta de cà.
Ò in primmaveia quello de scioe de gaggia, coscì intenso che pâ de mette o moro inte ’n’arbanella d’amê.
E fin l’estæ, erba apeña segâ e fen ch’o meuia…
Segonda cösa: o son.
Tutti san che o scilençio o no l’existe in natua, ma beseugna anâ ciù à fondo do canto di öxelletti pe sentî a voxe do mondo.
O vento o suña ’na muxica differente à segonda de l’erbo ch’o traversa, e quella di pin a l’ammagoña.
E quande o mæ respio o s’accobbia con quello do monte, e o sô, cianinetto, o s’accoega un pittin, peu capitâ de ammiâ de cöse ch’en a normalitæ pe-o bòsco, ma che pe noiatri òmmi en straordenäie: o passâ soggettoso de un craveieu che fito o s’asconde inte ’na cioenda, doe sciornie che se scoran, o passo sveuggiou de un pòrco sarvægo ch’o pâ o padron do monte.
Ò visto a vorpe, o tascio, o foin…
A primma vòtta ch’ò visto un dugo no voeiva credde a-i euggi da comme o l’é gròsso!
En tutte bestie che ò posciuo ammiâ da «vegia», e che quande mæ poæ o me ne parlava, l’ea quæxi ch’o parlesse de föe, de cöse che no existan…
Dapeu a luña a l’é lì lì pe guägnâ a partia e o çê o sfòddra ’na bella magnâ compia de coî, ògni vòtta diversci, e te vëgne a coæ de stâ lie fin in fondo, à ammiâ comm’a finisce a giornâ.
T’â lì a luña!
Fea a se stimma da vittöia!
Fin à che o sô o no mostrià o moro pe guägnâ a revinçita.
Treno
Tanto che e reue do treno toscian a muxica do binäio, o mâ o no l’é guæi amigo ancheu.
O bruzze, e a scciumma a s’ingheugge in sce l’onda ch’a l’ïsa a scheña, a s’inarca, e disperâ a s’accoega comme ’na bestia feria.
Grixo, grixo ciæo, gianco spòrco, çeleste e çenie.
A tavolòssa do pittô a no l’é guæi fornia: tutto o l’é in tinta, o çê ascì, ch’o cianze lagrime impue che rigan o veddro.
Quarche öchin o l’azzarda un xeuo soggettoso, ma o se queta dòppo ëse stæto sborattou da-o vento.
Da-o barconin, o mâ o pâ sempre ciù un frexetto grixo-bleu da fantiñe de n’öta.
Drento pöchi ciæti.
I ciù an o moro into telefono ò in quarche giornale.
Preuo à leze, ma e poule se storbian e se mesccian, che a testa a lòccia, a s’impe de bambaxa e a comensa à dâ a mente à cöse sensa importansa: un malòcco de papê in sciô pavimento, unna scrita sgrammaticâ inte un canto, o sguaro in sciâ fòddra do setto depoî.
E o treno o bansiga inta galleria di mæ penscëi, che raxonâ d’indifferensa a pâ ’na guæra persa e no capiscio quande s’é giou l’interrottô che à pòsto de aggiuttâse se demmo.
Che perlengheuia a l’é stæta cacciâ che no se dà ciù battaggia pe avei di driti ma pe levâli à chi ghe n’à ciù che noiatri?
Se dà ciù importansa a-o manego da sappa che a-a tæra da cavâ.
Penso à l’uspiâ che ciù un pö me tocchià vixitâ… maròtti, pövee bambòcce de pessa.
Trattæ da rebelli che i infermê en pöchi.
Palanche, pesso.
S’affermemmo a-a staçion de Nervi, a ciù bella.
Mâ a-a drita, i parchi a-a manciña.
I pittòsfori mandan un profummo coscì druo ch’o l’imbarluga e o contrasta co-a spussa de bruttô, færo, e scafatio da caròssa.
Se riparte.
Passemmo fiezzando muage coverte de giäsemin e boganvilla no ancon sccioia.
E staçioin uña apreuo à l’atra, uña apreuo à l’atra, uña apreuo à l’atra…
Di momenti vorrieiva tiâ zu a sæxiña in sciâ tristessa e no pensâ à ninte.
Pe contra anche lê a me serve.
Â deuvio pe fâ da contrapeiso, che sensa de lê a contentessa a no anieiva un citto.
Lascemmola sciortî alantô, cianinetto comme un riâ, che se â tegnimmo serrâ a derua e a se pòrta tutto apreuo.
Semmo arrivæ, chiño e son ciù legia, che o çê comme o cheu o l’é vegnuo ciù ciæo, dando da intende che cangiâ in megio, se peu.
Inte un canto
Son chì, à dindanâme in sce ’na carrega inte un giardin sccioio.
Gh’é quella paxe descrita inte tante poexie.
Depoî, in sciô monte, un paise ch’o porrieiva ëse pròpio quello «nietto de fonzi berbexin» cantou da-o Firpo.
Sotta à st’angiou de uga merella, no pòsso fâ à meno de pensâ che vegnî inte sto pòsto, o l’é stæto comme se i dexidëi de mæ poæ avessan travaggiou drento de mi, pe desvellâse inte l’açion de çercâ l’«ormezzo» do seu cheu.
E scì, me pâ de veddilo, comme o saieiva contento de poei giâ inte sti bòschi à pe fonzi, ò fâse un ortiggeu, faxendose aggiuttâ da-o nevo e angosciandolo de sgreuxi bonäi!
O l’é mancou tròppo fito, ma ’na parte de lê a vive inte poule, esprescioin, mòddi de dî e direçion do cheu.
Onesta.
E a sciòrte ascì into mòddo de ammiâ o mondo, che no l’é pròpio o mæximo, ma in quarche mainea lê, insemme à mæ moæ, en stæti i meistri di mæ euggi.
Spesse vòtte, inte un canto da memöia, o sciòrte feua un arregòrdo ch’o schitta in pê comme s’o fïse à coccio da un mion de anni.
L’é scuo; dòppo a scroccaia da ciaveuia e un scròscio, un fî de luxe o se fa largo inta fessua da pòrta da-a mæ stançia da letto.
Mæ moæ a s’avvexiña.
Dev’ëse pròpio fito.
Mi son addormiggiâ, no arriëscio à addesciâme.
Lê a me veste tanto che lòccio in sà e in là.
Mæ poæ o me tia sciù e o me piggia in brasso.
Sento che con noiatri gh’é anche mæ seu, ma a l’é na proçescion perché da-o seunno mi no arriëscio à tegnî i euggi averti.
Sciortimmo.
L’ödô fresco da neutte o m’impe e naixe, ma fito intremmo in machina, unna çinqueçento giana.
«Giallo occitano» o diva spesse vòtte mæ poæ…
Finarmente arrivemmo in quarche pòsto; o l’é ancon scuo ma se ghe vedde za.
Semmo in sce un monte ch’o scignoezza in scî atri.
Mæ moæ a trafega co’ un fornelletto da «chempig», comme divan; o monta cian cianin un profummo de cafè, e dòppo quello do læte boggio.
In sciâ fin me ïso, e o sô derê a-i monti o fa o mæximo.
Me scceuppa coscì into moro o giano saffran e o reusa da primma arba ch’ò visto inta mæ vitta, e quello cafelæte inte quella tassa de plastica o m’é parsciuo a cösa ciù boña mai mangiâ fin à quello momento, a cösa ciù boña do mondo.
Gh’aveiva quattr’anni.
Lalla
Camoggi a no vëgne segonda à Zena into mæ cheu.
Ma quande ghe vëgno, me sento comme unna zoenetta ch’a va in vixita à unna vegia lalla.
Pe intendise, quelle vege scignoe ben vestie co-o röbin pittettou de «pois» menui e o fî de perle in gio a-o còllo.
Che te mostran a boña creansa e à fâ i raieu boin, ma te fan sentî delongo in soggeçion.
Dita coscì a no paieiva, ma quande cammiño pe-e seu vie me sento ben.
O ciù de vòtte ghe vëgno de mattin fito, quande pòsso mesuâme con lê moro à moro sensa sciätâme.
Me gusto i passi un pe vòtta, e se o giorno o l’é bon, respio à naixe averte a primma äia da giornâ.
Parlo de giorni boin perché Camoggi, comme tante vege scignoe, a soppòrta vexin mäducæ, che da-a Rua bruxan a rumenta e spantegan unna spussa agra ch’a piggia inta goa.
Quande arrio in sciâ riva do mâ m’assetto in scî risseu e me impo i euggi de orizonte.
Devo fâ fito, primma che o borboggio di primmi villezzanti o se intermeze tra mi e o mâ.
Alantô me caccio inte l’ægua fresca do mattin.
E neuo, pe unn’oa boña.
M’affermo de tanto in tanto pe giâ a testa verso tæra.
Comme a l’é bella Camoggi!
Se peu pösâ i euggi inte tutti i canti poscibili e s’ammian solo cöse che incantan.
E case en de tanti coî che s’armonizzan co-o paisaggio e delongo l’ammio pe cheugge quarche particolaritæ ch’a me segge sciâ.
Quande o sô o spæga da-o bricco, un raggio o ponta in sciô campanin de San Ròcco, cianin a luxe a s’allarga pe tutto o verde scangiando e ombre e Pòrto Pigheuggio, paçiente, o bestenta o gælo ch’o ghe speta.
O campanin oua o batte dex’oe e mi neuo verso a ciazza.
Me sciugo tanto che e gente arrian, i figgeu scoran i öchin, se cianta i ombrelloin, se arve e carreghe.
L’äia a no l’é ancon coscì cada e mi, mesuo i pasci in direçion da staçion.
Catto un tòcco de fugassa e quande m’assetto in sciâ banchiña do binäio, m’arrescioo depoî à unna muagia coverta de boganvilla.
Ecco o treno.
Böna «Lalla»!
Se vimmo a-a pròscima…
Fugassa
Dimmo Zena e ne vëgne in cheu a Lanterna, o Righi e o Meu.
O De André o l’à cantou «A çimma», e o pesto, ô san anche e prie, o l’é unna bandea zeneise.
Ma camminando pe-e stradde da çittæ no l’é ræo vegnî acciappæ da un profummo ch’o sciòrte da-i forni.
O paradiso, s’o l’existe, o deve profummâ coscì.
Tutti, anche i foresti, en d’accòrdio che a fugassa a l’é uña de cöse ciù boñe do mondo, e un di piaxei ciù megio o l’é mangiâne un tòcco ammiando o mâ ch’o se franze in scî scheuggi ò ch’o l’allonga a seu caressa in sciâ ciazza.
Che segge estæ ò inverno.
Ò travaggiou inte un bar e ò sentio ciammâ a fugassa inte tanti de quelli mòddi che va ben coscì!
Quello ciù fastidioso pe mi o l’é «pizza bianca», ma che â ciammessan un pö comme veuan…
A fugassa ch’a me piaxe à mi, a no dev’ëse ni tròppo dua, ni tròppo sottî, drento sciòcca, feua croccante, ni tròppo vonta, ni coscì sciuta da pai pan.
Coscì comme a l’é, a l’é solo fugassa, ma se insuppo un tocchetto into cafelæte serrando i euggi… ecco, o profummo o monta, ô respio cian cianin gustandolo, tanto che o se mesccia a-o regòrdo da mæ cà, inte unna mattin de primma estæ.
Mæ poæ ch’o vëgne à cà dòppo o turno de neutte e con gaibo o ne vëgne à addesciâ.
In coxiña i barcoin en averti, tra e giöxie passa unn’äietta fresca ch’a se pòrta l’ödô doçe de zenestre.
In sciâ töa a fugassa ancon cada che o papà, primma d’anâ à dormî, o l’à spartio con cua.
L’é comme bollâse into cheu, sta fugassa ch’a se insuppa…
No sempre a gh’ea, no sempre mæ poæ o l’arriesciva à cattâla dòppo «a neutte».
Alantô ògni vòtta a l’ea unna sorpreisa, unna feliçitæ, un atto d’amô piccin e gròsso de quell’ommon co-e moen grende, cade, sciute, coscì delicæ à strenze e mæ, quæxi o l’avesse poia de fâme mâ.
E o regòrdo o me imbarluga, e veddo lê, e mi foentiña, coscì fea da mæ man inta seu, tanto che camminemmo cianin pe unna via…
A fugassa e o cafelæte.
L’estæ.
E zenestre.
E man de mæ poæ.
Sarvamondo
L’é uña de quelle mattin.
Quande ti t’addesci e ti te senti comme l’aviatô do «Prinçipin» ch’o s’é accòrto de no avei misso o correzzin a-o morriaggio da pegoa, e o sente cianze e stelle a-o pòsto di sonaggin che rian.
L’òrto do «nònno» o l’ea un erco ch’o l’asbria a fressa de föe.
Quaddrou, çento pe çento metri, o messiavo o cavava un tòcco e o resto o l’ea prou.
Dapeu o l’ea pin de erboi da fruta de tutte e meñe.
Çexe, brigne, pei, mei, fighe, nespoe… de tutto.
Pe noiatri figgeu o diventava cantê di massachen che impastan pe fabricâ moin de bratta, laboratöio di sciensiæ, butega di speçiæ, còrte do castello de damme e cavaggê, o «vegio West» quande favimo o bordello a-a televixon.
Eimo seriscimi quande ne piggiavan i «Classici di Topolino» e î reçitavimo comme teatranti navegæ.
Mæ barba un giorno belliscimo che no m’ascordiò mai, o l’aiva misso un bordonâ bello gròsso tra doî erboi de çexe e o gh’aiva appeiso un bansigo che da quello giorno o no l’é mai stæto veuo.
Da l’atra parte da stradda gh’ea a «giæa»:
«No anæ inta giæa, me reccommando!».
L’ea comme dî «vannighe!»…
Quande an bitummou l’òrto de mæ messiavo no aveiva ni l’etæ ni a fòrsa pe poei fermâli…
Cabannoin industriæ.
Se vendeivan megio e à ciù palanche che un tòcco de tæra da cavâ.
O l’é stæto o prinçipio.
Dapeu, comme se foïse stæta unna guæra, quella frangia de Zena ch’a l’ea un macramê recammou, o l’é vegnuo un scappin pertusou.
Chì no se tratta de dî «Ean megio i tempi de n’öta», chì beseugna pensâ «Gh’é un guägno pe-a çittæ?».
Perché ammiando ben tante de queste construçioin en veue e no ê an vendue.
Giasciâ a nòstra tæra pe ninte.
Ciumentâ e giæe di sciummi pe ninte, ò pe-o guägno di pöchi.
E alantô son chì, comme l’aviatô do «Prinçipin» à çercâ de imprende che «o l’é o tempo ch’ò deuviou à dâ a mente a-a mæ reusa, ch’o â fa vegnî ciù importante».
Unica.
E se vëgne responsabili de quella reusa.
À un pe vòtta, unna reusa pe vòtta, se peu sarvâ o mondo.
À l'Æguasanta s'attreuva o santuäio donde gh'anava i mæ.
Mi gh'aiva unna caa amiga mega ch'a vegniva da Aezzo.
Avanti de construe a stradda, ghe voeiva unn'oa pe chinâ zu da Agio.
O l'é do 1321 ch'o Castrusso Crastachen o l'intra in Amegia.
À Andeua gh'é un antigo castello di tempi de Romma.
A lezzendia di sprenaggi da-o naso longo e e oege grendi a vëgne da Aosci.
Quande t'arrivi in Aòsso no scordâte de passâ da l'ostaia da Tëxin.
Doî mæ amixi en stæti filmæ pe unna pubriçitæ in Arasce.
Arbâ a l'aiva di strazzetti ch'an inspiou uña de cansoin ciù famose de Zena.
D'ato d'Arbisseua e a Mæña d'Arbisseua no en o mæximo commun.
Tutte e stæ, a mæ famiggia e mi anemmo in vacansa in Arbenga.
A tore orbetenga a l'é o scimbolo de Arcoa.
Pe anâ in Arpe ti gh'æ beseugno de unna machina.
À l'Arpixella de vòtte tëgnan a stiva açeisa fiña de stæ!
Quante ghe veu pe montâ in Artâ da Saña?
Arquâ a no l'arresta drento de l'erta vallâ da Screivia.
Da Arzen à Cassagna gh'é pöco co-o motorin.
Avegno o l'é un brutto montâ da Recco, ma gh'é unna vista mai bella!
Se no ti gh'æ de gambe boñe no stâ à camminâ fin in Avrigâ.
À Baçezza gh'ò visto mai tanti de quelli açidenti quande travaggiava inte croxe.
N'attreuvo mai un parchezzo a-a Bagnæa, donca ghe vaggo delongo à pê.
Baiardo a l'é restâ sotta a Repubrica de Zena fin a-a seu annescion a-o Regno de Sardegna.
O vegio çentro in Balestrin o l'é stæto abbandonou pe do dissesto idrogeològico.
Bardenei a l'é attorniâ da de boscagge che ascondan squæxi ottanta barme.
Bargaggi a l'é conosciua pe un fatto de crònaca ch'o l'à interessou a zöna dòppo a Segonda Guæra Mondiale.
De d'ato de Bavai s'attreuva o fòrte Monteratti.
Begæ o dà o nomme à un di fòrti de Zena.
Ancheu a staçion de Berzezzi a l'é propietæ privâ e a ferrovia a no ghe passa ciù.
À Beuxo ghe stava o quartê generale di partigen do pòsto.
À Biascia gh'ea unna gran cortivaçion de uga e fiña de minee.
À Boccadase gh'é un scheuggio ch'o l'òspita unna bella bandea.
Mi portava delongo e squaddre de ballon di amatoî à zugâ a-o campo de Boggiasco.
À Bonasseua oua ti ghe peu anâ co-a biçicletta.
A-a Bordighea l'influensa do Napolion a l'andià avanti anche dòppo a cheita de l'Impëio de Fransa.
O Borgo di Fornæ o l'é parte de l'erta vallâ da Screivia.
Into Borgo di Incroxæ l'ea tradiçion pe-e dònne de gestî o mercou e de travaggiâ inte l'artexanou.
A mæ seu a l'à visciuo à Borgotâ pe longo tempo.
Bòrzoi o l'é un quartê de Zena.
À Bösanæo gh'ea unna fonderia importante, serrâ dòppo a fin da guæra.
O nomme do commun de Brignæ o l'é antigo e o vëgne da «brigna».
De Busalla me gusta assæ a seu estetica industriale.
À Bussaña ghe vëgne tanti artisti de tutta Euröpa.
A-e Cabanne de Marcaieu s'attreuva un parco naturale ch'o l'òspita unna ræa qualitæ de sevestro.
Gh'é ancon de sagre à Cadeboña?
Mi ò fæto e scheue erte a-o nautico de Camoggi.
E ti veu anâ à Campo quande no sciortimmo manco de Rensen?
À Campomon gh'é un antigo museo di marionetti.
Son stracca de Nervi, veuggio vedde a mæña de Caolongo.
O commun de Carasco o l'é famoso pe attrovâse à l'incroxo de træ vallæ.
Pe vegnî à Carreuxo no te convëgne passâ pe-a Fontañaboña.
A butega da maxellâ do Castiggion a l'à di salummi mäveggioxi.
M'arregòrdo de gite à Çianexi de quand'ea figgeu.
Sciortiva con uña do Çeiâ co-a quæ anavimo delongo pe de passaggiæ.
A-a Ceive de Söi o sô o l'é cado za da-a mattin.
Çelle o l'é un di borghi ciù belli da Liguria.
Ea anæto à Chinto pe vedde o mâ e ò visto ben ben da macaia.
Çexin ascì, sciben ch'a l'é picciña, a l'é ricca de stöia.
À Cichê attrovemmo tanti monumenti e cappelle dedicæ a-i partigen.
E carreghe de Ciavai en finie fiña inta Casa Gianca.
Mæ moæ a travaggiava inta Croxe de Cogorno.
À Cogheuo ghe anava pe zugâ a-o minivolley.
Cônâ a l'à inspiou unna localitæ de un videozeugo famoso.
In Corniggen pe tempi ghe favan i meisai.
Corniggia o no l’é un commun, ma unna fraçion do Commun de Vernassa.
Quante ghe metto pe vegnî à Cuggen?
À Dian gh'arrivo ciù fito se atterro à Nissa.
Dôçeo o l'é un di tanti belli commun nasciui inte l'Etæ de Mezo.
De Dôsaiga fiña o nomme o l'inspia do romantiçiximo.
À Fiaccon ascì s'attreuva un castello di tempi da Repubrica de Zena.
Mi conosceiva unna compagna ch'a viveiva à Framua, e pe mi l'ea comme dî «Vladivostòk».
O primmo museo do videozeugo in Italia o l'é stæto tiou sciù à Gattorna.
Se gh'ò da accattâ un vin piggio delongo un bello gianco de Gavi.
A vixita ghiâ do santuäio da Madònna da Guardia a l’é mäveggiosa.
A provinsa de Impëia a l'é a ciù picciña da Liguria.
À l'isoa do Canton s'attreuva un pö de industria metallurgica.
Pe anâ à Isoverde gh'emmo da passâ pe Campomon.
Son giusto tornou da-a fea do cöo à Lavagna.
O Dante o l’à mensunou Lerxi into canto terso do Purgateuio.
Quant’o ghe mette o treno pe arrivâ à Leua?
Manaeua a l’é unna fraçion do Commun de Rimazzô.
Voeivan stramuâ a prexon pe fâ spaçio à l'incianto de ballon à Marasci.
I meme in sce internet parlan delongo da negia à Mason.
I pilloin de Mê me fan delongo imprescion.
Do Seiçento à Mendæga gh'é stæto tanti fæti d'arme tra a Repubrica de Zena e i Savöia.
Gattorna a l’é uña de fraçioin do Commun de Mocònexi.
Ma cöse ti gh'aveivi da fâme vedde de mai tanto importante à Moigallo?
Portemmo e öive a-o franzou di Moinetti?
À Monegia s'attreuva di tòcchi da cadeña do pòrto da Melöia.
A squaddra da ballon do Monego a l'à unna fòrte rivalitæ co-o Nissa.
À Morta gh'é unna produçion picciña de vin gianco.
A Trebbia a passa da Montebrun, piggiando ægua da-o Brigneio.
A mæña ciù grande de Çinque Tære a s'attreuva à Monterosso.
Monteuggio o l'é conligou à Casella graçie a-a stradda statale.
A-a Mortoa o l'é commun o mortin.
A-o Mortiou ti gh'æ tutto: restoranti, ciazza, e t'ê drento de Zena!
Un còmico famoso o giava i seu cini into parco de Nervi vestio da esploratô.
Questa cicolata no l'ò piggiâ in Svissera ma à Neuve.
Se anemmo à Nöi gh'emmo da vedde mai tanti palaçi stòrichi!
Gh'ea un de Oâ ch'o parlava mai tanto lesto che no gh'ò accapio ninte.
O barba Michê o l'é de Paiscion.
Parmâ a l'é drento do commun de Pra.
Tanti personaggi famoxi en assoçiæ à Pegi.
Pontemmo verso Pontedasce pe unna partia de petanca.
O ponte antigo o no gh'é ciù à Pontedeximo.
O climma de Portivene o l’é quello tipico mediterraneo.
Quande ò portou mæ moggê à Portofin a l'à vosciuo vedde o Castello Brown.
Gh'ea un bello castello ch'o dava o nomme a-a Pria.
Gh'ò dito che vegniva da Prou ma o pensava che mi fïse de Prou sorvia a croxe.
L'ascensô de Quessi o l'é fiña inta Wikipedia pe-a seu particolaritæ.
A sciortia de l'autostradda de Rapallo a l'é uña de ciù gramme ch'agge mai piggiou.
Quande veuggio un pö de fugassa boña vëgno à Recco.
Pe anâ à Rimazzô gh'é un còmmodo treno ch'o passa à tutte e oe do giorno.
Mæ fræ o travaggia inti cantê d'Ænâ à Riva Tregosa.
I Fieschi gh'aveivan un palaçio pròpio à Roieu.
Rosciggion o no l'é ancon in Piemonte.
Da quande i foestê an descoverto o panorama da Rua i prexi de case en scciuppæ.
No stâ à perde a festa de Saisseua che st'anno vëgne a banda folk ch'a m'é ciù caa.
Mi anava à piggiâ quelle de croxee à Saña.
Turiximo e produçion d'euio son e colònne de l'economia de San Bertomê.
San Comban a l'é unia à Çertenoi ma l'é doe fraçioin separæ.
L'industria de San Chigo a l'à unna stöia antiga.
À San Giaxo gh'é unna bella gëxetta.
San Loenso o l'é figgio de l'union de doî borghi distinti.
Mi son un di urtimi ch'en nasciui inte l'ospiâ de Santa Margaita.
Quande ti passi pe Sant'Orçeise accattime un bello pö de salamme.
Quest'anno chi à Sanremmo l'é arrivou fiña unna nave da croxea pe ammiâ o Festival.
Solo in San Pê d'Æña ti peu attrovâ un gran çentro industriale assemme à palaçi stòrichi da Renascion.
No stâ à appixonâ à Lavagna, vëgni à San Sarvou de Cogorno.
No me pâ mai de tardi de tornâ à San Steva!
Anemmo à Savignon pe un pö de paxe.
Ancheu vëgno da ti à Scirvan pe un bottiggin de grappa.
O Södan o l'é nominou pe-a produçion de scioî e de vin.
Unna vòtta che semmo à Spezza piggemmo o regionale pe Sestri.
A mæ meistra de medie a l'ea de Spotorno.
Scià me scuse, o l'é za passou l'autobo pe Staggen?
O Besagno o passa into mezo de Stroppa.
Quand'o l'arriva l'autobo pe Succælo?
Da figgeu eimo anæti in gita à Toian.
Quande vaggo à Otton passo delongo pe Torriggia.
Ne passa de corree pe Trieua ancheu?
Pe montâ in sciô Beigua piggemno un autobo da Vaze.
Primma d'intrâ in Fransa s'affermemmo à Ventemiggia pe anâ a-o bagno?
Vernassa o l’é o segondo paise de Çinque Tære da-o ponente.
Vexima a l'é l'urtima staçion do regionale.
Un album de stöie disegnæ famoso o l'é ambientou à Vaigòtti
L'industrializzaçion de Voæ a l'é importante.
Pe-i mondiali do 1990 Vottaggio o l'à ospitou a naçionale da Còsta Rica.
Zeminian a l'é unna fraçion de Bösanæo.
Quande t'atterri à l'ariopòrto de Zena se t'attreuvi o bon tempo ti te gödi de unna vista ecceçionale.
Quande ti piggi l'Aurelia pe Zoaggi ti te perdi inte tutte quelle curve.
Se anemmo à l'Æguasanta impimmo o serbatöio.
Se tornemmo da Aezzo pe tempo no piggemmo o trafego.
À Agio gh'aiva da spartîme un tòcco de terren co-i coxi.
Aivimo fæto unna bella gita à Amegia co-a compagna.
No me son mai fermou à Andeua.
Aosci, Cichê e Temosci en ciammæ da-a tradiçion «I trei paixi misci».
S'anemmo à fâ un gio co-a biçicletta fin à Aòsso?
Arasce a tia tante personalitæ de tutto o mondo.
L'äia d'Arbâ a me fa vegnî coæ de unna slerfa de fugassa.
In Arbisseua gh'ò mangiou megio che à Saña.
E sciô de spigo d'Arbenga en ben ben profummæ.
Quande tornemmo de Arcoa passemmo pe Sestri à cattâ do pescio.
In Arpe o mæ messiavo o gh'accattava i cavalli.
Se ti passi pe l'Arpixella vanni à trovâ mæ lalla.
M'ò piggiou unna bòtta de freido tremenda in Artâ.
Ea in giandon à Arquâ con di compagni.
O presepio d'Arzen o l'é particolare perché o l'é interpretou da di attoî vivi.
Conosceiva unna bella figgeua à Avegno.
Un mæ amigo d'Avrigâ o l'à unna cantiña carrega de bottigge de vin.
À Baçezza, comme inte tanti atri paixi, gh'é unna bella vista.
A Bagnæa a me gusta de ciù into meise de settembre.
Baiardo o l'é o paise do Ponente ligure pe definiçion.
Gh'é ancon de gente in Balestrin ma a parte vegia a l'é un veo villaggio fantaxima.
M'ascondo à Bardenei quande no gh'ò coæ de vedde de atre persoñe.
Pe quelli da Fontañaboña Bargaggi a l'é a pòrta pe Zena.
Da Borgoratti se monta un pöco pe arrivâ à Bavai.
Imagina cattâ un scito à Begæ.
Staseia anemmo à Berzezzi dòppo ch'o sô o tramonta.
Pe anâ à Beuxo poemmo piggiâ a möto.
Da Biascia chinemmo verso o mâ.
Gh'é tròppi turisti à Boccadase!
Mai tante biçiclette ch'ò visto à Boggiasco!
No gh'ò do tempo pe vedde Bonasseua ancheu, gh'aniò doman.
Da-a Bordighea ti peu ammiâ a còsta da Fransa.
Into Borgo di Fornæ t'attreuvi delongo do parchezzo.
A Rieise a l'é anæta à zugâ into Borgo di Incroxæ.
Da Ciavai ti piggi l'autobo verso Borgotâ.
Son stracco de vive à Bòrzoi, tornemmo à Cicagna.
Mi no conoscio tanto Bösanæo perché staggo into Levante.
À Brignæ l'é scuo de neutte, mascime feua da-o paise.
Anemmo torna à Busalla? Pe cöse fâ?
Chinemmo da Bussaña doman.
Pe-e Cabanne de Marcaieu ghe passava mæ poæ pe anâ à caccia.
Un viægio à Cadeboña o l'é delongo benvegnuo.
A mæ seu a s'é maiâ à Camoggi.
Un mæ amigo o l'à lasciou Campo pe anâ à vive in sciâ còsta.
Da Campomon à Zena ghe veu dexe menuti de machina.
Femmo doî pasci fin à Caolongo.
O recòrd pe-o scindico in carrega pe ciù anni o l'appartëgne à Carasco.
Te l'ò za dito: no ghe vëgno à Carreuxo con ti perché patiscio a machina!
Un attô famoso di Stati Unii o l'à e seu reixe pròpio a-o Castiggion.
Se ti me pòrti con l'elicòttero alantô fòscia ghe vëgno à Çianexi.
Ma che fortuña aveighe un scito a-o Çeiâ!
Mi passo delongo pe-a Ceive de Söi ma no me gh'affermo mai.
A pròscima vòtta che anemmo à Çelle pòrtite a proteçion sedonca ti cianzi torna.
Pe arrivâ à Chinto no ghe veu ninte.
Pe stramuâ à Çexin ghe veu da paçiensa.
Pe arrivâ à Cichê ti peu piggiâ solo trei outobi a-o giorno.
Mi no vaggo à Zena pe-a speisa, e manco à Spezza: mi vaggo à Ciavai.
À Cogorno mi no ghe torno ciù!
L'é megio anâ à Cogheuo con l'autobo.
Quande semmo partii pe Cônâ se semmo scordæ de ciammâ i nòstri amixi.
Ti parli tanto de vive tranquillo e dapeu ti piggi un scito in Corniggen?
Ghe sei stæti inta gexa de San Pê à Corniggia?
À Cuggen ghe poeiva ëse de ciù da vedde!
Dian a l'à unna reçenscion gramma in sce TripAdvisor.
Pe montâ à Dôçeo piggemmo a stradda provinsâ.
Pe questa fin de settemaña femmo un gio fin à Dôsaiga.
No ti ghe creddiæ à quante vexin à Fiaccon a l'é Zena.
À Framua no gh'arriva de correa dòppo eutt'oe de seia.
Quelli de Mocònexi no van voentea à Gattorna.
Quande torno à Gavi me pòrto unna damixaña de quelle gròsse.
Emmo piggiou parte à unna messa speçiale a-a Madònna da Guardia domenega a-a seia.
Mi son passou tante vòtte pe Impëia quande anava à Monego.
A linia Zena-Turin a passa pe l'isoa do Canton.
Contime un pö torna: cöse gh'emmo da anâ à vedde à Isoverde?
Da-a staçion de Lavagna ti piggi o sottapasso e ti finisci into pòrto.
O stemma de Lerxi o l’é un erzo.
Fermemmose à Leua coscì s'accattemmo un bello gelato.
Se peu anâ à Manaeua con l’autobo elettrico.
Partindo da Marasci poemmo montâ in sce l'autostradda.
O parlâ de Mason o s'assumeggia a-o mæ.
Pe anâ à Asti da Zena o treno o passa pe Mê.
I roggi d'ægua de l'Arreuscia dan o nomme à Mendæga.
Semmo stæti a-o museo de demoe, ch’o l’é à Gattorna (into commun de Mocònexi).
Za che semmo chì à Moigallo femmose un cafè.
A-i Moinetti gh'é unna staçion, ma i treni no se gh'afferman guæi.
A produçion d'euio a l'é ben ben spantegâ à Monegia.
No ti veu ëse à Monego quande a l'òspita a Formula un.
Se ti pensi d'accattâ un scito, te convëgne pensa à Morta.
Gh'é solo che unna linia ch'a pòrta da Zena à Montebrun.
M'ò piggiou o battello pe anâ à Monterosso.
O castello de Monteuggio o s'arregòrda pe-a conzua di Fieschi.
A Mortoa a l'arresta à pöchi chillòmetri da-o confin franseise.
A squaddra de ballon do Mortiou a l'é famosa inte l'ambito di amatoî.
T'ò accattou unna bella reusa tanto che passava pe Nervi.
Gh'ea un ch'o creddeiva che Neuve a fïse ancon drento a-a Liguria.
À quest'oa chì a-a staçion de Nöi o biggetto ti peu accattâlo solo che da-a machinetta automatica.
Mi me fermo chì à Oâ, graçie.
No ghe finiscio de spesso à Paiscion.
Manco co-o motorin o Franco o l'à agguantou un spaçio à Parmâ.
A Sara a l'é vosciua passâ pe Pegi primma de arrivâ à Pra.
Pontedasce a conserva de tracce de miagia do Milleduxento.
À Pontedeximo gh'arresta unna prexon meno conosciua de quella de Marasci.
O duxe Tomaxo Fregoso o l’à conquistou Portivene.
Ti peu anâ à Portofin con l'autobo sensa tròppa fadiga.
O confeugo a l'é unna tradiçion da Pria comme à Zena.
Gh'ò coæ de infiâme inte un bar chì à Prou pe un panetto.
Quande ti m'æ dito d'anâ à Quessi no t'aveivi speçificou che ti parlavi da colliña!
Mi fava e scheue erte à Rapallo da-o Da Vigo.
E o l'é à Recco che gh'avemmo uña de squaddre de waterpölo ciù importante d'Euröpa.
À luggio an averto a via de l'amô ch'a parte da Rimazzô.
Da Riva Tregosa ti piggi a galleria pe anâ à Monegia.
Roieu o l'é delongo diviso inte tante fraçioin.
À mi de Rosciggion me gusta a stöia, cöse ghe pòsso fâ?
Però che gio che ghe veu pe montâ a-a Rua!
Pe arrivâ a-a Croxe di Fieschi t'æ da passâ pe Saisseua.
Scià me scuse, questo treno o ferma à Saña?
O l'é un peccou ch'aggian serrou a Staçion de San Bertomê.
À San Comban s'attreuva uña de primme fabriche de mappamondi in Italia.
Che fortuña ëse costreiti à passâ pe San Chigo!
Semmo anæti à San Giaxo donde s'attreuva unna bella lucanda.
No gh'é ciù de staçion pe vegnî à San Loenso co-o treno.
À Santa Margaita gh'é pin de alberghi.
Pe intrâ à Sant'Orçeise gh'emmo da piggiâ o treno pe Casella.
Imagina fâ unna tiâ co-a biçicletta da Milan à Sanremmo!
Ti peu fâ tante cöse in San Pê d'Æña ma de seguo no ti ghe væ a nuâ.
Mi ò studiou infermieristica a-o Villaggio de San Sarvou de Cogorno.
Donde gh'ea a stradda ferrâ ancheu à San Steva gh'é unna pista pe biçiclette.
À Savignon gh'é un di alberghi di ciù antighi da Liguria.
Femmo fito sedonca me perdo a sagra de Scirvan!
Un mæ amigo o l'é anæto into Södan pe un gòtto con un collega.
O mæ messiavo o l'à combattuo à Spezza inte l'antiaerea.
À Spotorno me gusta perdime inti seu carroggi.
O tempo à Staggen ancheu o l'é bon.
Stroppa a se spartisce inte Döia e Prou.
Succælo ascì o l'é un di borghi ciù belli da Liguria.
Anemmo à Toian pe vedde de prie.
Un di trallaleri ciù conosciui o parla da Bella de Torriggia.
Me gusta pròpio anâ à Trieua pe-a seu atmosfera.
Anemmo à Vaze e dapeu deçidemmo.
Convalidemmo i biggetti do treno avanti de lasciâ a staçion de Ventemiggia.
Uña de tore pe avvistâ i sæxin a l’é à Vernassa.
A Rivea de Ponente a parte da Vexima.
No se stanchian mai de fâ di doggi sensci in sciô nomme «Vaigòtti».
Voæ a vanta a primma squaddra de ballon ch'a l'à guägno a Còppa Italia.
Fiña o stemma de Vottaggio o fa referensa à Zena.
Ghe veu mez'oa de autobo de San Pê d'Æña à Zeminian.
Un mæ cao amigo o fava delongo a træta Zena-Pòrto Torres co-o traghetto.
A staçion de Zoaggi a l'é in sce un ponte.
A-i tempi da pandemia un ponte o l'é deruou in sciâ Magra.
Anemmo da-a foxe da Reuia pe nettezzâ o fondo.
Inta Screivia gh'é pin de muzai.
O Tanaro o l'é pron a-e alluvioin.
In scê rive da Trebbia gh'é delongo stæto de battagge.
A Voæa a l'à donou o nomme à un battaggion de partigen.
I rien do Giæa e de l'Arreugna en tributäi de l'Arreuscia.
Into mezo de l'Aveto l'é stæto tiou sciù a Diga de Bòschi.
Unna vòtta da-o Besagno s'attrovava di òrti magnifichi.
Passemmo pe-o Brevenna coscì anemmo à vedde i antighi moin.
Ea lì che camminava in sciô ponte in sciâ Çeuixa.
O Ciävagna o l'é anæto de sorve into 2010.
O Feuxan o l'è stæto vittima da ciumentificaçion.
O paesaggio creou da-o Gorzente o l'é incredibile.
Staseia te pòrto da-o ponte antigo de Sestri in sciô Gròmolo.
L'Entella o l'é formou da-o Lavagna, o Sturla e o Graveggia.
Sciben che o Leira o l'é un rian curto, o fâ fito à anâ gròsso con l'ægua.
Un mæ amigo veroneise o vëgne da-a Poliçella donca gh'ò contou da Ponçeivia.
Into Sturla gh'ò visto trei pòrchi sarvæghi vantëi.
Pegi e o Mortiou en spartii da-a Voæna.
A Veubbia a l'é sciuta de stæ ma a l'é reisegosa d'inverno quande a l'é piña.
In sce Cao do Crövo gh'é un monestê.
Pe San Valentin te pòrto a-o cao de Meie.
O Franco o l'à piggiou o battello pe navegâ into Gorfo di Poeti.
Se ti gii pe-o Gorfo do Tigullio ti peu attrovâ di drafin.
Un di problemmi do Gorfo de Spezza o l'é l'inquinamento.
A Sara a l'é anæta into Gorfo Paradiso pe fâ un pö de whale watching.
Andâ in sce l'Isoa do Tinetto o no se peu.
Festezzemmo San Venëio ch'o l'à visciuo in sce l'isoa do Tin.
L'Isoa de Berzezzi a l'é piña de biodiversitæ.
L'Isoa de San Pê a l'é stæta colonizzâ do 1738.
Ti ghe creddi che aveivan tòsto venduo l'Isoa Gallinæa pe vintiçinque mioin?
Poemmo piggiâ unna barca pe anâ in sce l'Isoa Parmæa.
Inti Laghi do Gorzente gh'é pin de trute.
A lezzendia do Lago do Brigneio a l'é resultâ ëse unna böxia.
Mi travaggiava comme pescou inte un barchin piccin in giandon pe-o Mâ Ligure.
Da-o Monte Antoa ti veddi ben l'Aveto.
E doe ponte do Monte Becco e do Monte Bado e forman a çimma de un solo monte.
Da-o Monte Beigua co-o tempo bon ti peu miâ segge a Rivea do Ponente che quella do Levante.
Da-o Monte Croxe ti gh'é un bello panorama do promontöio de Portofin.
In sciô Monte de Portofin s'attreuva a tipica fauna mediterranea.
O l'ea do 2007 quande o Gio d'Italia o l'é arrivou in sciô Monte Figheugna.
I cäi do Monte Gazzo o se vedde ben ben da Zena.
A batteria da còsta in sciô Monte Möo a se peu vixitâ.
O Monte Toggio o l'é stæto testimònio de un fæto d'arme tra i partigen e i todeschi.
O Passo di Zovi o representa o limite intra e Arpe e i Appennin.
T'arregòrdi de quello milaneise ch'o voeiva asccianâ o Passo do Turchin?
O Passo da Bocchetta o l'é taggiou da l'Erta Via di Monti Liguri.
In Ponta Manæa o Poulo o va delongo voentea pe-o «Sentê da Natua».
Pe arrivâ in sce Ponta Martin te convëgne partî da-a staçion de Æguasanta.
Inta Rivea de Scioe a floricoltua a l'é ben ben desviluppâ.
O l'é delongo un piaxei passâ pe-a Rivea de Parme.
O Scheuggio Campaña o no l'existe ciù.
Gh'ea un folano ch'o diva d'avei visto un lionfante inta Vallâ do Besagno!
Intremmo inta Vallâ da Borbeia e in sciâ fin arrivemmo à Carrega.
Inta Vallâ da Bormia gh'é stæto un gran tiâ sciù de industrie.
O mæ besavo o vegniva da-a Vallâ de l'Aveto.
A Vallâ do Taro a l'é arrestâ sotta o dominio di Landi pe trent'anni.
Inta Vallâ da Voæa o fa ciù freido che in sciâ Rivea.
L'autostradda a l'é serrâ, donca gh'avemmo da passâ pe-a Vallâ da Fontañaboña.
I mæ coxi vëgnan da Frixoin ch'a l'é drento da Vallâ da Graveggia.
Inta Vallâ do Lemmo s'attreuva unna villa famosa.
Sciben ch'a segge ben ben antropizzâ, inta Vallâ da Ponçeivia attrovemmo unna gran varietæ de bestie.
Pròpio drento a Vallâ da Trebbia o Annibale o desfaià unn'armâ romaña.
Inta Vallâ da Stua gh'é stæto tante battagge intra i Savöia e a Repubrica de Zena.
E barme de Toian en serræ fin à l'incomenso de frevâ.
Inta Magra mi ghe pescava de trute.
Ghe poemmo navegâ in sciâ Reuia?
A Screivia a passa pe-o commun de Busalla
Passemmo o ponte in sciô Tanaro.
O l'ea do 1945 quande o Hemingway o l'à passou in sciâ Trebbia.
Se no ceuve anemmo à pescâ in sciâ Voæa.
Montemmo longo l'Arreuscia pe anâ à finî in scê Arpe.
E Goe do diao mòrto de l'Aveto en ben ben conosciue da-i canoisti.
O Besagno o l'à dæto o nomme à un di commandanti partigen ciù famoxi da guæra.
In sciô Brevenna o gh'anava delongo o mæ barba pe-a pesca sportiva.
O l'é mai tanto cado che a Çeuixa a l'é tòsto sciuta.
St'anno chì o Ciävagna o l'é ciù basso do sòlito.
Da-o Feuxan en partie tante sciortie d'ægua.
Semmo anæti via da-o Gorzente perché gh'ea un vento freido.
A missa in seguessa do Gròmolo a l'é stæta a prioritæ do commun de Sestri.
Se ti monti tutto sciù pe-o Lavagna ti arrivi à Neiron.
A mæ ex a l'aveiva appixonou un scito à Votri, da-a vexin a-o Leira.
Vista da Cônâ a Ponçeivia a pâ grande!
No accattâ quello scito davanti a-o Sturla, ch'o l'é umeo!
Passemmo pe-o ponte in sciâ Voæna.
Intanto che camminavimo longo a Veubbia emmo visto o Castello da Pria.
Ancheu emmo previsto unna gita pe Cao do Crövo.
O faro do cao de Meie o l'é stæto construto do 1856.
Partindo da-o Gorfo di Poeti ti peu vegnî à Ciavai.
Portofin e Sestri en drento a-o Gorfo do Tigullio, e o l'é pe quello che de stæ o l'é delongo traffegou.
A coltivaçion di moscoli a l'é tipica do Gorfo de Spezza.
O tempo in sciô Gorfo Paradiso o l'é bon.
A grigoa de l'Isoa do Tinetto a l'é ræa.
Davanti à l'Isoa do Tin gh'ea un muggio de rondaniñe.
Poemmo anâ in sce l'Isoa de Berzezzi?
Emmo piggiou o traghetto pe anâ in sce l'Isoa de San Pê.
Gh'é un ponto in sciâ còsta donde ti gh'æ unna bella vista de l'Isoa Gallinæa.
Quande i pisen en arrivæ in sce l'Isoa Parmæa an caxonou da gran devastaçion.
Quande l'é freido in scî Laghi do Gorzente se ghe forma da giassa.
O sentê intorno a-o Lago do Brigneio o l'é pin de interesse.
Into Mâ Ligure ghe vive di pesci de tutte e smerse.
In sciô Monte Antoa ghe va di turisti da pe delongo.
Söi e Recco en sovrastæ da-o Monte Becco.
Partindo da l’Arpixella ti peu arrivâ fiña in sciô Monte Beigua.
Quelli de Zena vëgnan delongo in sciô Monte Croxe.
In cangio d'ëse anæti a-o Castello Brown semmo montæ in sciô Monte de Portofin.
Ti ô sæ che gh'é un bello percorso à pê pe montâ in sciô Monte Figheugna?
Drento a-o Monte Gazzo attrovemmo de barme naturale.
Poemmo montâ in sciô Monte Möo partindo da Nervi.
O percorso ch'o pòrta in sciô Monte Toggio o l'é ben ben famoso inta zöna.
L'autostradda ch'a passa pe-o Passo di Zovi a s'acciamma A7.
Antiga a l'é l'estraçion do quarso ch'o dà o nomme a-o Passo do Turchin.
O fòrte de Gavi o l'arrestava à guardia do Passo da Bocchetta.
In sce Ponta Manæa gh'é de spesso un pö de vento.
Ponta Martin a l'é spartia tra o commun de Zena e quello de Mê
A Rivea de Scioe a l'arresta delongo unna segonda opçion quande comparâ à Monego.
A Rivea de Parme a no l'é conosciua comme e Çinque Tære ò Portofin, ma a l'é bella pægio.
I antighi andavan da-o Scheuggio Campaña co-e seu galante.
Da-a parte ciù erta da vallâ do Besagno ti gh'æ unna bella vista de Marasci.
A vallâ da Bormia a l'é a sola vallâ do Piemonte ch'a confiña con l'Emilia Romagna.
Parrieiva che i parlæ gallo-italichi da Siçilia en originäi da vallâ da Bormia.
O formaggio da vallâ de l'Aveto o l'é quello ch'o me gusta de ciù.
Drento da vallâ do Taro attrovemmo tante communitæ che parlan ligure.
A vallâ da Graveggia a l'é ligâ a-a vallâ da Voæa.
Mæ moæ a travaggia inta vallâ da Fontañaboña
I testaieu en originäi da vallâ da Graveggia.
Drento da vallâ do Lemmo gh'é ben ben de communitæ chi parlan ligure.
A Via Postumia a l'é uña de primme stradde documentæ da vallâ da Ponçeivia.
Inta vallâ da Trebbia gh'é delongo fresco, fiña de stæ.
Se passemmo pe-a vallâ da Stua veuggio fermâme pe accattâ un pö de læte fresco.
Prenottemmo doman pe andâ a-e barme de Toian!
Ò fæto stramuo inte l’Abergo che no l’é guæi.
Sta chì a l’é a zöna dita, in antigo, o Borgo di Lanê.
Feua de Pòrta Romaña s’attreuva o Borgo di Incroxæ.
Borgo Pilla o l’é stæto un piccin borgo in sciâ ziña manciña do Besagno.
Zena a l’à unna grande çittæ vegia con tanti carroggi.
Ò visto unna scignora à De Ferræ con doe crave.
O quartê da Maddæña o confiña co-o Meu.
Quante ghe veu pe anâ in machina da-e Miage de Ciappe à Castelletto?
Gh’é un cine co-o Jean Gabin ch’o piggia o nomme da-e miage de Mäpaga.
I manifestanti se son attrovæ à Paxo.
Ghe sei mai stæti a-o Parco de Peado?
Da Cianderlin se peu vedde o quartê de Marasci?
A staçion de Zena Prinçipe a l’é da l’Æguaverde.
T’æ provou à vedde s’o ghe l’an in scî banchetti in Banchi?
O louëio de mæ poæ o l’ea giusto derê à Carregamento.
Se veddemmo in ciassa Damæn doman a-a seia, à 21:45.
An misso sciù un banchetto in sciô Carmo pe vende ciappellette.
Se semmo misse in sce unna banchiña in Sarzan à ciætezzâ.
Emmo parchezzou a machina in Piccapria, che gh’é delongo pòsto.
O Ponte de Carræ o l’é un ponte monumentale de Zena.
Semmo passæ sott’a-o ponte de Caignan.
L’antigo quartê de Pontexello o l’é stæto deruou areo di anni 30.
O departamento o l’é giusto da arente a-a Pòrta di Vacca.
Passa sott’a-a Pòrta de Sant’Andria, dapeu gia in Ravecca.
Da-o Righi gh’é unna terrassa da-a quæ se vedde ben o mâ.
A montâ do Prion a l’é à doî pasci da-a Pòrta de Sant’Andria.
M’ò accattou o clascico mariölo à bande bleu e gianche Sottoriva.
O mæ maxellâ o l’à a butega inti Maxelli de Sozzeia.
De spesso i figgeu zeugan da l’Accaseua.
Anemmo à mangiâse un sciorbetto in Castelletto.
Dòppo a Stradda Neuva gh’é a Stradda Noviscima.
À mi o gelatâ de Canetto o curto o no me gusta, o l’é tutto tròppo doçe.
A poliçia a gh’à corrio apreuvo zu pe Canetto o longo.
Da-i Giustinien gh’é un fornâ ben ben avvoxou.
Da Fossælo ei da piggiâ o Campo pe arrivâ da-a Pòrta di Vacca.
A l’aiva unna butega in sciâ Cheullia, into sestê do Meu.
O Palaçio Rosso e o Palaçio Gianco en inta Stradda Neuva.
Gh’é mai tanto vento in Ravecca staseia!
Aniemo à accattâ a fugassa inte quello pòsto in Scuaia.
Ghe n’é de restoranti into carroggio di Cravettæ?
Ti â conosci a canson in sciô carroggio drito de Pontexello?
A croxea do carroggio di Scriven e do carroggio de Erbe.
Gh’é un bello parco vexin à l’Abergo.
A l’ea cresciua con seu seu into Borgo di Lanê.
L’antigo Borgo di Incroxæ o nasce inte l’Etæ de Mezo.
Borgo Pilla o dependeiva areo da San Françesco d’Arbâ.
Ti î conosci ben i carroggetti da çittæ vegia?
No se peu miga nuâ into barchî à De Ferræ!
Fossælo o l’é a-o confin tra Pre e a Maddæña.
Emmo camminou in scê miage de Ciappe pe ammiâ o panorama.
A-e miage da Mäpaga se ghe diva scì do Meu.
Semmo sciortii d’in Paxo à 23 oe, imbriæghi marsci.
Emmo camminou da-o Righi fin a-o monte Peado.
Semmo anæti à Cianderlin pe cantâ o trallalero.
Aspeto l’autobo da-a fermâ de l’Æguaverde.
Se piggemmo un cafè in Banchi tanto che ê aspëtemmo.
Scià me scuse, o se piggia de chì l’autobo ch’o va fin à Carregamento?
Ammia che in Ciassa Damæn no gh’é mai stæto un barchî!
Me gusta assettâme in sciô Carmo e ammiâ e gente.
Ti ghe l’æ presente o posso in Sarzan?
Perché no anæ à stâ in Piccapria?
O Ponte de Carræ o l’é scampou a-i bombezzi de doe guære mondiale.
An azzonto unna ringea a-o ponte de Caignan, pe raxoin de seguessa.
In Pontexello gh’ea un bello barchî.
Ti ghe l’æ presente quello buteghin da giornali à 50 metri da-a Pòrta di Vacca?
Dixan che vexin a-a Pòrta de Sant’Andria ghe segge a cà do Combo.
Emmo piggiou a funicolare pe montâ sciù a-o Righi.
A montâ do Prion a l’à sto nomme apreuvo à un prion.
Inte unn’ostaia Sottoriva ò mangiou o megio cioppin de sempre.
Gh’é stæto un belliscimo conçerto in Sozeia vëi seia.
Gh’é unna vista mäveggiosa da l’Accaseua.
Gh’é beseugno do biggetto pe piggiâ l’ascensô ch’o pòrta in Castelletto?
N’ò trovou unna còpia inta libbraia da Stradda Noviscima.
Ò sciaccou unna gnisca de can tanto che camminava in Canetto o curto.
O mæ meistro de violin o stà in Canetto o longo inte un palaçio do Seiçento.
Staggo inte un scito da-i Giustinien a-o terso cian.
Piggia a fugassa da-o forno into Campo, m’arrecommando!
Stemmo in sciâ Cheullia inte un scito da quattro stançie.
O seu scagno o l’é inte un palaçio inta Stradda Neuva, a-o segondo cian.
Mi diæ de provâ uña de ostaie in Ravecca, ch’en boñe.
Dond’o l’é cà seu, in Scuaia?
A mæ vexiña a l’à unna butega da giornali into Carroggio di Cravettæ.
De chì a-o carroggio drito de Pontexello ghe vorrià fòscia 20 menuti.
Gh’é un gelatâ into carroggio di Scriven?
Ti ô sæ che t’ê pròpio abbellinou?
Vanni à bagasce!
Quello besugo o s’é fæto mastrussâ.
O l’à unna figgia bastarda.
Brutto gondon, vëgni chì!
In strâ dòppo mëzaneutte gh’é e bagasce.
Ti n’æ coæ de becciâ?
Vëi seia ò poia d’avei fæto unna bellinata a-o computer.
Ciantila de pensâ a-i bellin di atri!
No me n’impòrta un bellin de quello che dixe teu seuxoa.
Ghe veu sussâ o bellin.
No gh’ò accapio un bellin.
Cöse ti veu ch’o fasse quello bellinon?
Ò cagou pe doe oe.
N’attreuvo un leugo pe poei cagâ.
A l’é vegnua à contâme uña de seu mæxime mosse.
Bellin comme l’é vegnuo tardi!
Dond’o l’é o leugo, a-o cian de d’ato?
In sciâ fin ti te l’æ becciou ò na?
O m’à tiou o ballon in scê cogge.
T’ê pròpio un abbellinou!
Ò piggiou unna cuattâ in sciâ giassa.
No gh’intro ciù co-o cû inte quelle braghe.
Sto computer de merda o no fonçioña mai!
Bellicite, semmo inta bratta!
Se no ne respòndan, semmo inta bratta.
Aggiæ paçiensa, ma sta menestra a mette pròpio angoscia.
O termine «mossa» o l’é ordenäio, m’é ciù cao addeuviâ «vagiña».
A saià un tòcco de mussa, ma a l’é refuosa.
Pe becciâ gh’é delongo tempo.
Me n’imbelliño.
Torna con quello pægua de merda?
O m’à visto, son fottuo!
Che tòcco de mossa!
I mæ amixi en tutti di grebani, me rincresce.
Tanto che chinava zu pe-e scæ me son imbellinou.
Me n’imbelliño de lê e de seu seu.
À sto ponto l’ò accapio che t’ê unna legera, no me fio de teu promisse.
Inte seiañe de stæ o giardin o s’impe de ciæbelle.
Ò sciaccou unna gnisca pe-a strâ.
À mi a me pâ solo che unna grandiscima bagascia, ma fanni ti…
Bellin, che bella sorpreisa trovâte chì!
Ma ti conti de mosse ò ti dixi pe dabon?
De sto cine no gh’ò accapio un bellin.
Inte sto diçionäio no gh’é e poule do gatto.
A l’à criou unna poula do gatto e a l’é sciortia.
T’ê stæto un veo gondon e no te perdoniò maiciù.
Dòppo çinque pinte de bira ò beseugno de pisciâ comme un idrante.
O l’à reçevuo un scigoelo in machina tanto ch’ean parchezzæ.
Pòrca de unna bagascia, che resato!
A mæ vexiña de d’ato a l’é unna vea streppaballe, delongo à lagnâse.
O l’é un alleitacogge, ma ghe veuggio ben perché o l’é mæ fræ.
Ciantila de rompîme e cogge, veuggio relassâme.
Ancheu o s’é addesciou co-o bellin inverso, o no se peu comportâ.
Che nesce che sei!
I òmmi veuan solo che becciâ.
T’æ finio de passâ a spassoia?
Che angoscia, o l’à mollou unna lòffa inte l’ascensô.
A m’à fæto unna raspa à doe moen.
Ò taggiou l’erbo con unna særa.
Che grandiscima mossa!
Gh’é un galluscio ch’o gallezza inte l’ægua.
Che gondon che t’ê!
T’æ da imprende à ëse ciù respettoso, no ti peu dâghe da bagascia, manco pe burla.
No veuggio becciâ primma do maiezzo.
Ma vanni à dâ do cû, gondon!
Anæ à dâ do cû.
Quella bagascia a m’à fottuo o portafeuggio!
Co-o forcafæro e o cappello de paggia ti päi un grebano.
Son delongo abbellinâ primma do cafè.
N’an mandou à bagasce e se n’en anæti.
A pròscima vòtta pòrtite di amixi meno besughi de sti chì.
A-i figgi no legittimi se ghe diva bastardi.
Sei stæti di gondoin con lê.
O termine «bagascia» o l’é tegnuo pe offenscivo.
Ti te l’æ becciâ?
Sta stöia à mi a me pâ pròpio unna bellinata, chi o l’é ch’o te l’à contâ?
Cöse voei fâ, mesuâve i bellin?
Gh’ò dæto un cäso into bellin.
Ti t’ê addesciou co-o bellin inverso?
Bellin che desdiccia!
En tròppo bellinoin pe dâsene conto.
O can o l’é sciortio into giardin pe cagâ.
Tutte e vòtte che diggo «cagâ», o mæ fræin o rie.
Ò ammisso d’avei fæto unna mossa e ò ciammou scuse.
Bellin!
Se n’é ingoou o leugo.
Pe conto mæ en inta stançia à becciâ.
Danni a mente de no corpîme inte cogge.
Ciù abbellinou de coscì no se peu.
Unna cuattâ pe tæra.
Cös’en tutte ste föto de cû?
Ancheu ò avuo unna giornâ de merda in scagno.
Aggiuttime, son pròpio inta bratta.
Ò perso o travaggio e son inta bratta.
Ti me metti angoscia!
T’ê un tòcco de mossa.
Se ghe vedde a mossa.
Pe tutta a neutte ò sentio i vexin che becciavan.
L’ea tardi e se ne semmo imbellinæ perché eivimo stanchi mòrti.
O no l’é un can, a l’é unna vorpe de merda!
Se no ve mesciæ, sei fottui.
T’ê pròpio un tòcco de mossa con quello vestî.
Ti fæ tanto grebano con quello cappello.
Danni a mente de no imbellinâte in sce quella pria.
Cöse dî, se n’imbellinemmo de l’examme e se n’anemmo a-a mæña?
Lê e o seu galante en doe legere.
Anemmo apreuvo a-a luxe da ciæbella pe arrivâ da-o riâ
Danni a mente che o carroggio o l’é pin de gnische.
No permette à nisciun de dâte da bagascia, mascime de fronte a-i atri.
Bellin, no pòsso creddighe.
Pe conto mæ a l’é unna mossa.
Da comm’o m’ammiava, l’ea ciæo ch’o no gh’avesse accapio un bellin.
Mostrime un pö de poule do gatto, sciù!
A l’é unna poula do gatto cineise.
Quelli politichi me pan di gondoin da comme parlan.
Un barbon o l’à pisciou in sciâ nòstra pòrta de cà.
A conversaçion a s’é fæta genante quand’a l’à mensunou d’avei fæto un scigoelo.
Ciantemmola d’addeuviâ o termine bagascia.
Çerti colleghi peuan ëse di gren streppaballe.
Inta riunion, quello alleitacogge o l’anava avanti à interrompî tutti.
Se van avanti à rompî e cogge, me ne vaggo.
T’æ o bellin inverso ancheu!
No fâ o nescio, t’æ accapio beniscimo quello che veuggio dî.
A neutte passâ an becciou co-e luxe asmòrte.
Quande l’é l’urtima vòtta che t’æ passou a spassoia inta salla?
Inta leçion, quarchedun o l’à fæto unna lòffa fortiscima.
Me fasso unna raspa.
Piggia a særa e pòrtila chì.
Ma o bellan, ò fæto unna mossa!
Ammia de no sciaccâ o galluscio de can co-i pê.
Ti t’ê comportou da gondon con quello pöveo òmmo.
Se ghe dixe «prostituta», no «bagascia».
A pròscima vòtta che se veddemmo te beccio coscì fòrte che o letto o se rompe.
Vanni à dâ do cû, ti e o teu amigo.
À dâ do cû ti ghe mandiæ teu mamà!
Quelle mäducæ gh’an dæto da bagascia.
Ti veu domandâ di conseggi de stilo à quello grebano?
O parla abrettio, no se gh’accapisce ninte.
O l’à fæto tutto un pö abrettio.
Cös’o l’é quell’anghæzo in sciâ töa?
Pe-o pesto a-a zeneise ghe veu o baxaicò de Pra.
Ò accattou e meizañe da-a besagniña.
O l’à ancon da leituga o besagnin?
Quelli che do loasso gh’é ciù cao l’aa.
M’é vegnuo unna brigoa in sciâ fronte.
Quante brigoe che t’æ in sciâ faccia!
Mæ seu a m’à tiou in testa un bollacco d’ægua.
Me son camallou quella valixe pe trei cen de scæ.
Mæ lalla a giastemma comme un camallo.
Comm’en belli i carroggi de Zena!
Giulia a l’à unna butega inte un carroggio scuo.
Se no ti fæ attençion ti te perdi inti carroggi.
Gh’é un carroggio ch’o pòrta a-o dòmmo.
A l’é arrivâ con un muggio de scatoe.
Ti ghe l’æ o tirabuscion?
A seu stançia a l’é piña de ravatti.
Femmo unna partia à cirolla?
O cioppin a l’é unna suppa tipica di zeneixi de San Françesco.
O veo condiggion a-a zeneise.
Pe-o condiggion ghe veu e gallette do mainâ.
L’aspiriña a l’é in sciô ghirindon.
Che invexendo!
O camalletto o m’à portoun unna lettia.
Ò un mandillo de sæa.
A fugassa co-o formaggio de Recco.
Unna bella fetta de fugassa.
O besagnin o l’à e patatte quaranteñe.
Tortaieu!
Quante rumenta pe-e stræ!
T’ê unna legera!
Gh’é e ciæbelle, t’æ visto?
Ancheu à Zena gh’é maccaia.
À Zena gh’é squæxi delongo a maccaia perché a l’é inte un gorfo.
Me son sciusciou o naso into mandillo.
Stanni attento, che maniman ti cazzi.
Gh’é unna merda in sciô marciapê.
Quell’òmmo o l’é pròpio un gondon.
Bellin, che cû!
No pòsso pagâ, son miscio.
No fan mai ninte de construttivo, solo mogognâ!
No ne pòsso ciù di seu mogogni.
O mogogno zeneise.
S’assettemmo in sciâ miägetta?
O vëgne quarche palanca.
Ò finio e palanche.
Quell’òmmo o l’é unna ciattella.
Ti fæ o pesto co-i pigneu?
E o rattopennugo dond’o l’é?
O l’é pöveo.
M’é arrivou unna rammâ d’ægua.
In cantiña l’é arrestou solo che quarche ravatto.
Comme t’ê sgreuzzo!
Pòrta feua a rumenta, pe piaxei.
Ma se ghe penso…
M’an tiou un bollacco d’ægua da-o barcon.
Ti â veu unna slerfa de fugassa?
Son dinæ!
A rumenta a l’é into bollacco.
En lì assettæ à fâ ciæti.
Quelli che do loasso gh’é ciù cao l’aa.
Son miscio!
Pe disnâ gh’é o stocchefisce.
Ò tòsto cuxinou o stòcche, ti ne veu?
Un tondo de stòcche.
O tecnico o m’à fæto un tappollo tremendo.
No ghe n’ò pròpio coæ ancheu.
Mi son zeneise, son nasciuo à Zena.
Chì se parla solo zeneise!
Comme se ghe dixe in zeneise?
I vëi zeneixi se veddan da ste cöse chì.
Perché ti fæ e cöse abrettio?
O l’à replicou a-e domande abrettio, sensa manco lezile.
Quella cantia a l’é piña d’angæzi stranni.
Ti l’æ attrovou o baxaicò de Pra?
A besagniña a l’à tante belle verdue fresche.
Vanni da-o besagni e piggia çinque chilli de tomate.
O pescou o l’à pescou tanti belli loassi.
Mæ coxo o l’à unna brigoa in sciô naso.
I adolescenti an e brigoe.
Caccilo into bollacco da rumenta.
Voei davei camallâve tutto in scê spalle?
Percöse ti t’ê vestio da camallo?
Me son perso inti carroggi.
Quello carroggio o spussa de piscio.
Ti gh’ê mai stæto inti carroggi de Zena?
O l’é un tipico carroggio da çittæ vegia de Zena.
Gh’é un muggio de machine parchezzæ feua.
O tirabuscion o l’é inta cantia.
Inte quella butega gh’é solo che di ravatti.
T’ê bon à zugâ à cirolla?
Ti â veu unna xatta de ciuppin?
Unna pittansa che fasso ben ben de spesso o l’é o condiggion, perché o ghe gusta tanto à mæ maio.
Vorriæ un tondo de condiggion e un gòtto de neigro.
Ammia un pö inta segonda cantia do ghirindon.
Pe-a strâ gh’é tanto invexendo.
Ti ghe l’æ un camalletto?
Ti me ô daiësci un mandillo?
A l’é cada a fogassa co-o formaggio?
Me mangio un pö de fugassa!
Za che ti væ da-o besagnin, ti me piggi l’uga?
À cöse serve i tortaieu?
O bollacco da rumenta.
Quello teu amigo o me pâ un pö unna legera.
Se m’é posou unna ciæbella in sciâ man.
À sto fenòmeno se ghe dixe «maccaia».
Caligo e maccaia en doî fenòmeni atmosferichi zeneixi.
Quante vëgne i mandilli de papê?
Tëgnite ben a-a ringhea, che maniman ti piggi unna cuattâ in tæra.
T’ê unna merda!
Bellin che poia che ti m’æ misso!
Ma sei misci?
Mogognâ a l’é a demoa ch’a gh’é ciù caa.
I mogogni no servan à ninte.
Dixan che o mogogno o l’é un comportamento tipico ligure.
À l’ombra da miägetta.
M’é costou unna palanca d’öo.
Donde ti tëgni e palanche?
Ti sæ che t’ê pròpio unna ciattella?
Ò attrovou un pigneu!
Gh’é un rattopennugo inta barma.
Pöveo nescio.
Se no ti â cianti, te daggo unna rammâ de bòtte.
Î tegnimmo quelli ravatti?
Che figgia sgreuzza!
Me pâ un muggio de rumenta.
O mæ amigo o canta delongo «ma se ghe penso».
Caccilo into bollacco.
Unna slerfa e meza de pan.
Quante dinæ ti t’ê portâ?
O bollacco da rumenta.
Ti â cianti de ciætezzâ?
No ò attrovou de loassi da-o ciappaieu.
No ô saveiva che ti fïsci miscio!
Ti ô veu o stocchefisce pe çeña?
L’é arrestou un pittin de stòcche into frigo.
O stòcche a-a ligure co-e öive taggiasche.
A speçialitæ di zeneixi l’é i tappolli.
Ti ghe n’æ coæ ti?
Se vedde che no t’ê zeneise!
Ti doviësci parlâ in zeneise co-i teu figgi.
Mæ lalla a l’ea unna tipica dònna zeneise, comme mæ moæ.
A pasta co-o pesto e a fugassa en e eccellense zeneixi.
M’é arrestou solo che un amigo.
A fortuña a m’à fæto un fattoriso solo che unna vòtta inta vitta.
Me ghe veu doî menuti pe inandiâ o cafè.
Pe-a çeña do derê de l’anno beseugna ammassâ doe galliñe.
Diggo mâ ò o campanin o l’à fæto solo che trei reciòcchi?
Ò lezzuo quello libbro a-o manco træ vòtte, o l’é quello ch’o m’é ciù cao.
A torta a ven cheutta into forno pe quaranta menuti à 180 graddi.
L’arresta solo che çinque giorni a-e vacanse!
O dæ o l’à sëi facce, ciascheduña con un numero despægio.
A settemaña a l’à sette giorni, ma o fin de settemaña o passa tròppo a-a spedia.
O professô o l’à assegnou eutto exerçiçi pe doman.
O gatto da Maria o l’à appartoio neuve gattin vëi neutte.
Gh’ò provou dexe vòtte.
A squaddra de ballon a chiña into campo con unze zugoei.
À mëzogiorno se sente dozze reciòcchi da-o releuio do campanin.
Gh’é de quelli che tëgnan o trezze pe un numero portafortuña.
O Marco o l’à fæto quattòrz’anni a settemaña passâ.
O cine o comensa da chì à chinze menuti, beseugna che se mescemmo!
Mæ seu a l’à piggiou sezze à l’examme de matematica.
Gh’é dïsette bilie de veddro inte sto sacchetto.
Da chì à dixeutto giorni partiemo pe-e vacanse de stæ.
Ò contou dixineuve öchin de mâ in sciâ mæña stamattin.
A temperatua d’ancheu a razzonzià i vinti graddi.
A-o restorante eimo inta vintun, emmo occupou træ töe.
O treno numero vintidoî o l’é delongo in retardo.
Ò accuggeito vintidoe conchigge in sciâ mæña.
Ò vintitrei anni e no sò ancon cöse faiò da grande.
A l’é stæta condannâ à vintitræ scorriattæ.
Un giorno o l’à vintiquattr’oe, ma de vòtte no pan ëse assæ.
Pe-o seu nataliçio, a Giulia a l’à invitou vintiçinque amixi.
A maratona a se core in sce unna distansa de vintisëi miggia.
Azzonzi vintisette grammi preçixi de succao a-o pugnattin.
Frevâ o l’à vinteutto giorni, feua che inti anni bisesti.
Ò aspëtou l’autobo pe vintineuve menuti sotta à l’ægua.
O meise d’arvî o l’à trenta giorni.
A-i trentun d’ottobre se festezza Halloween inte tanti paixi.
T’æ trentedoî anni e no t’arriësci à trovâ un travaggio!
A l’à invitou trentedoe amighe in vacansa con lê in Còrsega.
A temperatua d’ancheu a razzonzià trentetrei graddi à l’ombra.
Mæ messiavo o l’à travaggiou pe trentequattr’anni inta mæxima dita.
O libbro o l’à trenteçinque cavi, tutti appascionanti.
O percorso completo o l’é de trentesëi chillòmetri.
Trentesette studenti an passou l’examme d’ammiscion.
A freve a l’é montâ à trenteutto graddi, megio ciammâ o mego.
O treno o l’é arrivou con trenteneuve menuti de retardo.
Quaranta giorni de zazzun representan a quaræxima crestiaña.
O nataliçio de mæ poæ o cazze a-i quarantun de mazzo.
Segondo o Douglas Adams, quarantedoî a l’é a respòsta a-a vitta, à l’universo e à tutto.
O restorante o peu piggiâ quarantedoe persoñe.
Vëi ò compio quarantetrei anni e ò festezzou co-i mæ amixi ciù cäi.
Gh’é quarantetrei pagine inte sta revista.
O quaddro o mesua quarantequattro çentimetri pe lou, perfetto pe-a miagia do sallon.
Gh’é quaranteçinque menuti de pösa tra e doe leçioin.
Ò speiso quarantesëi euro pe-o neuvo pâ de scarpe da ginnastica.
A temperatua d’ancheu a l’arrivià a-i quarantesette graddi, un cado record pe-a saxon.
Ò travaggiou pe quaranteutto giornæ da-a fia pe completâ o progetto pe tempo.
Ò contou quaranteneuve stelle che cazzan inta neutte de San Loenso.
L’ammanca çinquanta giorni à Pasqua.
O grattanuvie o l’à çinquantun sciti.
Gh’é çinquantedoe settemañe inte un anno solare.
Ò çinquantetrei anni e ò ancon tanta coæ de fâ di spòrt.
A partia a l’é finia çinquantequattro à quaranteutto pe-a squaddra de cà.
O treno o l’é arrivou con çinquanteçinque menuti de retardo, con caxonâ di belli desaxi a-i pendolari.
Ò çinquantesëi anni e ò tòsto deçiso d’imprende à sunnâ o pianofòrte.
A mæ neuva televixon a l’à un schermo de çinquantesette polliçi, perfetto pe ammiâ i cini.
Gh’é çinquanteutto studenti scriti a-o corso de lengua giapponeise de st’anno.
Gh’ò misso çinquanteneuve menuti pe completâ a mæ routine de exerçiçi stamattin.
Un menuto o l’é fæto de sciuscianta segondi.
L’impiegâ a l’aiva arröbou sciusciantun miliardi da-e casce do banco.
Mæ coxa a l’é do sciusciantedoî.
A miscion pe Marte a partià da chì à sciusciantedoe oe pöcassæ.
O viægio in treno da Zena Brignoe à Milan Çentrale o dua pròpio sciusciantetrei menuti, se no gh’é de retardi.
Sta collaña a l’à sciusciantetræ perliñe.
O processô à sciusciantequattro bit o l’à revoluçionou o mondo de l’informatica di anni ’90.
L’etæ da penscion inte tanti paixi a l’é fissâ à sciuscianteçinqu’anni.
Gh’ò misso sciusciantesëi menuti pe finî.
À sciusciantesett’anni, mæ barba o l’à deçiso de fâ o gio do mondo in biçicletta.
Do sciuscianteutto, i movimenti di studenti an scrollou i fondamenti da soçietæ inte tanti paixi.
O scimbolo astrològico da gritta o s’assumeggia a-o numero sciuscianteneuve giou de novanta graddi.
I anni settanta en stæti dex’anni de gren cangiamenti de coltua.
Inte unna partia de freccette, o pontezzo mascimo ch’o se peu ottegnî con trei tii o l’é settantun.
A temperatua à Neuva York ancheu a l'é de settantedoî graddi Fahrenheit pöcassæ.
A veloçitæ do son inte l’ægua a l’é settantedoe vòtte quella inte l’äia pöcassæ.
Un gatto domestego o peu avei fin à settantetrei moscoli da faccia.
A prexonea a l’à provou l’evaxon settantetræ vòtte inte un anno.
O museo o l’à averto unna neuva aa con settantequattro euvie d’arte contemporanea.
Un anno in sce Venere o dua settanteçinque giorni da Tæra pöcassæ.
Do settantesëi, a sonda Viking 1 a l’é atterrâ in sce Marte dòppo un viægio de dexe meixi.
O bus da linia settantesette o passa tutti i quaranteutto menuti.
O messiavo o l’à festezzou i seu settanteutt’anni attorniou da-a famiggia.
O scimbolo chimico de l’öo o l’é Au e o seu numero atòmico o l’é settanteneuve.
I anni ottanta s’arregòrdan pe-a muxica pop e e pëteneuie eccentriche.
A partia de tennis a l’é finia ottantun à settanteneuve dòppo træ oe de zeugo.
Ti ne conti ottantedoî ò ottanteçinque?
De l’ottanteneuve l’é cheito a miagia de Berlin e a l’à cangiou a stöia europea.
I novanta menuti regolamentæ de unna partia de ballon pan no finî mai.
Gh’é novantedoî elementi che s’attreuvan pe natua in sciâ Tæra.
A temperatua da mescciua a l’à razzonto i novantetrei graddi.
Ò contou fin à çento avanti d’arvî i euggi.
I çentoun dalmata en i protagonisti de l’avvoxou cine da Disney.
A prescion de artëie ottimale a l’é de çentodexe in sce settanta.
L’é duxent’anni che l’é comensou l’era de l’industrializzaçion.
O libbro o l’é collocou duxentoun anni inte l’avvegnî.
L’atleta o l’à completou a regatta inte duxentodexe menuti, con stabilî un neuvo record personale.
Quella machina a contëgne trexento parte pöcassæ.
A reçetta a prevedde quattroçento grammi de fæña pe persoña.
O l’à guägno çinqueçento ponti into videozeugo.
Un chillogrammo o corresponde à mille grammi into scistema metrico.
A giusterna a peu contegnî scin à doamia litri d’ægua.
Semmo do doamiavintiquattro.
O ciù antigo strumento de muxica conosciuo o l’à træmia anni pöcassæ.
A taggia a peu tiâ sciù fin à quattromia chillogrammi.
O stato o l’à çinquemia miliardi de debiti.
O satellite o l’òrbita à seimia chillòmetri d’ertixe.
L’aereo o xeua à settemia metri in sciô livello do mâ.
Un porpo o l’à euttomia neuroin inte ciascheduña de seu gambe.
A temperatua in sciâ superfiçie do Sô a razzonze i neuvemia graddi Fahrenheit.
Un diamante de dexe caratti o peisa dexemia milligrammi pöcassæ.
L’ægua a bogge à çentodoî graddi Fahrenheit.
O palaçio o l’à çentotrei sciti spantegæ in sce dexe cen.
A frequensa cardiaca in pösa a no dovieiva passâ çentoquattro battue a-o menuto.
A veloçitæ mascima permissa a l’é de çentovinti chillòmetri à l’oa.
O cine o dua çentovintun menuti, pöco ciù de doe oe.
Gh’é çentovintidoî elementi inta töa periòdica d’ancheu.
Ò speiso çentovintitrei euro a-o restorante.
A prescion do sangue de çentotrentequattro in sce ottanta a l’é a-o limite.
O quiz o se componeiva de çentoquaranteçinque domande à çernia multipla.
O mæ scito o mesua çentoçinquantesëi metri quaddri.
O casamento o l’é erto çentosciusciantesette metri, un veo grattanuvie.
O libbro o l’à çentosettanteutto pagine, perfetto pe un viægio in treno.
L’autostradda a l’é longa çentottanteneuve chillòmetri.
O zagante o l’ea erto çentonovanteçinque çentimetri.
A biblioteca da scheua a contëgne duxentoeutto volummi de lettiatua clascica.
A tore a l’é erta duxentovintisëi metri sensa l’antenna.
O conçerto o l’é duou duxentosciuscianta menuti, con tegnî o pubrico attaccou a-i setti pe ciù de quattr’oe.
Gh’é duxentottantesette scæn pe arrivâ in çimma do campanin do dòmmo.
L’asteröide o l’à un diametro de trexentotrentun chillòmetri.
A tore a l’é erta trexentoçinquantequattro metri.
O sottomarin o peu inmerzise fin à trexentottanta metri de profonditæ.
A capaçitæ do frigorifero a l’é de quattroçentodexe litri pöcassæ.
Quello castello o l’é stæto completou che l’é quattroçentosciusciantedoî anni.
Un erbo de quella speçie o peu contegnî fcin à quattroçentottanta tonnëi de legno.
Unna çinsaa a peu relevâ l’anidridde carbònica emissa da-i òmmi fin à seiçento metri de distansa.
O magheu ch’o bloccava a strâ o pesava setteçento chillogrammi.
A veloçitæ do son inte quella sostansa a l’é d’euttoçento metri a-o segondo.
Quella bestia a peu individuâ un predatô à unna distansa de neuveçento metri.
Segondo o mæ releuio, ancheu ò fæto millevintitrei pasci.
E miage da çittæ son longhe milleçentodixineuve metri.
An attrovou un diamante ch’o pesava milleduxentoquarantequattro caratti.
O neuvo ponte in sciô sciumme o l’é longo milleduxentoçinquanteneuve metri.
A pandemia a l’à ammassou milletrexentoquaranta persoñe inta çittæ.
Sto fresco o l’é stæto depinto do millequattroçentottantun.
A miscion a l’é partia de l’anno doamiatrei.
Do doamiadexe, a popolaçion mondiale a l’à scompassou i sette miliardi de persoñe.
Quell’öxello o peu xeuâ fin à chinzemia metri.
A baleña a pesava çentomia chillogrammi.
Quella cantia a contëgne duxentomia agui pöcassæ.
Un furmine o peu razzonze de temperatue de duxentoçinquantamia graddi.
O cheu uman o batte ciù de seiçentomia vòtte inte unna settemaña.
Solo un pensceo o m’angoscia da giorni.
Ti ghe l’æ unna machina da lavâ in casa?
Ò doî gatti, tutti doî ben ben amoxi.
E doe amighe se son saluæ.
An za avvistou trei squæi st’anno.
Se veddemmo de chì à træ oe a-o bar de sempre?
E Quattro Saxoin do Vivaldi son un cao d’euvia muxicale.
Manca çinque menuti a-a fin da partia.
O dæ o l’é træto: sëi ponti.
I sette nani son di personaggi famoxi de föe.
L’eutto o l’é tegnuo pe un numero affortunou in Ciña.
Emmo fæto neuv’oe de viægio sensa fermâse.
A butega a særa à dex’oe da seia.
I unze apòstoli son arrestæ fedeli fin a-a fin.
À mezogiorno seunna e dozze campañe do dòmmo.
Trezze persoñe a-a töa pòrtan desdiccia, segondo a superstiçion.
San Valentin o cazze a-i quattòrze de frevâ.
L’autobo o passa tutti i chinze menuti inte oe de ponta.
O l’à ottegnuo sezze ponti in sce vinti inta preuva d’intrâ.
Sta pasta a cheuxe in dïsette menuti, gh’é scrito in sciâ scatoa.
Da chì à dixeutto meixi passiò dottô, dòppo tanto!
Dixineuve vittöie e nisciuña desfæta.
Vint’euro no en assæ pe fâ a speisa da settemaña.
Ò passou o livello vintun!
S’é sentio vintidoî tii de pistòlla.
E eleçioin en da chì à vintidoe settemañe pöcassæ.
I vintitrei zugoei da squaddra en pronti pe-a partia.
Te l’aviò za dito a-o manco vintitræ vòtte!
Travaggio vintiquattr’oe in sce vintiquattro pe terminâ o progetto.
I vintiçinque de dexembre o l’é o giorno de Dënâ.
Vintisëi lettie compoñan l’alfabeto zeneise.
Ò vintisett’anni e ò ancon unna gran coæ d’imprende.
O çiclo menstruale o dua in media vinteutto giorni.
Vintineuve giorni de vacansa à l’anno no abbastan.
Trenta segondi de reclam e o cine o comensià torna.
L’ammanca trentun giorni a-o mæ nataliçio.
O casamento o l’à trentedoî sciti in sce eutto cen.
Sta serie a l’à trentedoe pontæ.
Trentetrei gii a-o menuto a l’é a veloçitæ standard di dischi de vinile.
Gh’ò misso trentequattro menuti pe arrivâ a-o travaggio stamattin.
A classe a l’é formâ da trenteçinque studenti, un pö tròppo.
O mæ numero fortunou o l’é o trentesëi, no sò perché.
L’é passou trentesett’anni da-o nòstro primmo incontro.
L’autobo da linia trenteutto o passa tutti i quarti d’oa.
Pe leze o romanso me gh’é vosciuo trenteneuv’oe.
À quarant’anni ò pensou de cangiâ do tutto a mæ vitta.
Quarantun anni de vitta.
Gh’é quarantedoî scæn inte sta scainâ.
O pastô o l’à quarantedoe vacche into staggio.
Son anæto a-o banco à retiâ quarantetrei euro.
Ò contou quarantetræ pegoe e me son addormio.
Mæ fræ o l’à divorçiou da seu moggê à quarantequattr’anni.
A temperatua a l’à razzonto i quaranteçinque graddi, un cado ch’o no se peu comportâ in çittæ.
Gh’é quarantesëi scæn pe montâ fin a-o soieu do palaçio.
O conçerto o l’é duou quarantesette menuti, e o l’à lasciou o pubrico co-a coæ de un bis.
A machina a peu razzonze i quaranteutto chillòmetri con un litro de benziña.
Ò contou quaranteneuve pegoe avanti d’addormîme dòppo tanto.
À l’anniversäio di çinquant’anni de maiezzo se ghe dixe nòsse d’öo.
Manca çinquantun euro da-o mæ conto bancäio, ti ne sæ quarcösa?
Gh’é çinquantedoe carte inte un masso da poker standard.
O Alescio o l’à çinquantetrei anni e o l’à tòsto deçiso de fâ a seu primma maratoña.
L’album o dua çinquantequattro menuti.
L’é passou çinquanteçinqu’anni da-a primma miscion in sciâ Luña.
Ò çinquantesëi amixi in sce Facebook, ma ne conoscio solo che a meitæ de persoña.
O treno de çinque e çinquantesette o l’é delongo in retardo.
T’ê segua che o campo da ballon o mesue çinquanteutto metri quaddri?
A Alescia a gh’à misso çinquanteneuve segondi pe resòlve o cubbo de Rubik.
Compiò sciusciant’anni da chì à unna settemaña e festezziò con tutta a famiggia.
A preuva numero sciusciantun a l’é stæta a vinçitoa, no mollâghe mai.
Ò corrio pe sciusciantedoî menuti sensa fermâme, un neuvo record personale.
A dragoña a l’à destruto sciusciantedoe case e chinze grattanuvie.
L’elemento numero sciusciantetrei inta töa periòdica o l’é l’euröpio, un metallo da serie di lantanidi.
Sta salla chì a peu accheugge fin à sciusciantetræ persoñe.
Inta scacchea gh’é sciusciantequattro caselle, spartie tra gianche e neigre.
À sciuscianteçinqu’anni, a Maria a l’à deçiso d’imprende à sunnâ o violoncello, con demostrâ che no l’é mai tròppo tardi pe anâ apreuvo a-e seu pascioin.
Do sciusciantesëi, l’Inghiltæra a l’à guägno a seu primma e finoua sola Coppa do Mondo de ballon.
O cian numero sciusciantesette do grattanuvie o l’òffre unna vista in sciâ çittæ ch’a leva o sciou.
O sciuscianteutto in sce çento di intervistæ o s’é deciarou à favô da neuva propòsta de lezze.
Ò accattou un vinile do sciuscianteneuve, l’anno do primmo atterraggio in sciâ luña.
O limite de veloçitæ in sce sta stradda chì o l’é de settanta chillòmetri à l’oa, ma un muggio de conduttoî tian à scompassâlo.
Me messiavo o l’é mòrto à settantun anni.
A temperatura de settantedoî graddi Fahrenheit a corresponde à vintidoî graddi Celsius pöcassæ.
Ste settantedoe giornæ passæ insemme en stæte mäveggiose.
Inta smòrfia napolitaña, settantetrei o representa l’uspiâ.
Gh’é settantetræ crave into campo.
Arriëscio à trategnî o respio pe settantequattro segondi.
Quello planeta o l’é à settanteçinque anni luxe da niatri.
L’é passou settantesëi anni da-a fondaçion da dita.
O numero settantesette o l’é tegnuo pe fortunou inte tante coltue.
Sto pianofòrte o l’à settanteutto tasti.
Into scistema binäio, o numero settanteneuve o se scrive 1001111.
L’elemento chimico co-o numero atòmico ottanta o l’é o mercuio.
A partia de scacchi a l’é finia inte solo che ottantun mesciate.
Ottantun, ottantedoî, ottantetrei, ottantequattro… t’ô chì!
Quello zugou da ballon o l’à marcou ottanteneuve gòl inte sta saxon.
Ti te l’arregòrdi a muxica che sentivimo do novantun con teu fræ?
Novantedoe miggia.
Dòppo novantetræ mesciate, a zugheuia l’à fæto scacco matto à l’avversäio.
Novanta vòtte in sce çento.
A leçion a l’é inta stançia çentoun, a-o noven cian.
Semmo sciortii d’into franzou con çentodexe litri d’euio d’öiva.
Te l’ò za dito duxento vòtte, ma no ti me stæ à sentî!
Dòppo un viægio de duxentoun giorni, son arrivæ.
Ma mi duxentodexe grammi de crescente no î ò!
Gh’ea trexento guerrezzê sparten.
Parlime da preusa do quattroçento à Zena.
Pe çinqueçent’euro ti me ô vendi?
Te l’aviò za dito mille vòtte, perché no ti me dæ a mente?
Doamia dòllari me pan pöchi, à dî a veitæ.
O l’é vegnuo messiavo into luggio do doamiavintiquattro.
Træmia anni de stöia.
Con quattromia òmmi poemmo guägnâ a guæra.
Gh’é çinquemia distributoî de benziña inte sta region.
Seimia persoñe travaggian inte sta fabrica.
Sto mecaniximo o batte seimia vòtte a-o segondo.
L’é stæto venduo euttomia machine elettriche l’anno passou.
Neuvemia produttoî de bananne en in sciòpero.
Doman te mando un bonifico de dexemia euro.
O primmo giorno de scheua o l’é delongo emoscionante.
O segondo cian do palaçio o l’òspita i scagni d’amministraçion.
O terso clascificou o l’à reçevuo unna medaggia de bronzo.
O quarto cavo do libbro o l’é o ciù appascionante.
O quinto elemento da töa periòdica o l’é o böro.
De spesso se dixe che o sesto senso o l’é l’intuiçion.
Into torneo de tennis, Marco o l’é stæto eliminou a-o setten turno.
Lê o l’é l’eutten nano da föa.
O noven meise de gravidansa o l’é pe-o sòlito l’urtimo.
Mæ fræ o l’é arrivou pe-o dexen inta maratoña çittæña.
À l’unzen menuto a bomboa a l’é scciuppâ.
O sciatô austriaco o l’é arrivou pe-o dozzen a-e Olimpiade.
Gh’ea un trezzen apòstolo?
A-o quattorzen cian gh’é i scagni do commun.
O chinzen giorno do lunäio.
O sezzen nataliçio o marca unn’importante obiettivo inte tante coltue.
Into dïsetten round, o bosseur o s’é arreiso.
O dixeutten tio de pistòlla o l’à corpio a-a gamba.
A squaddra a l’à marcou o gòl da vittöia a-o dixinoven menuto do segondo tempo.
Gh’é vosciuo un vinten de segondo.
A primma ballæña da compagnia a s’é exibia inte un solo da levâ o sciou.
O segonda portâ do menù de degustaçion o l’ea un risòtto co-i fonzi neigri.
A tersa preuva do concorso a conscisteiva inte unn’exibiçion de canto da-o vivo.
A-a quarta fermâ de l’autobo son chinou in sciâ fin, un pittin in retardo.
A quinta scinfonia do Beethoven a l’é avvoxâ pe-o seu incipit drammatico.
A sesta ediçion do festival letteräio a l’à attræto di autoî da tutto o mondo.
A setteña nòtta da scâ muxicale a l’é o Si.
L’eutteña mäveggia do mondo moderno a porrieiva ëse o tunnel sott’a-a Manega.
A neuveña gravidansa da coniggia a l’à produto unna niâ record de dozze piccin.
A dexeña pontâ da serie pe-a televixon o l’à revelou l’identitæ de l’assascin misteioso.
L’unzeña oa a ven deuviâ de spesso comme metafora pe indicâ l’urtimo momento bon.
A dozzeña casella do zeugo de l’öca a te fa anâ inderê de trei spaçi.
A trezzeña sciortia da colleçion de lettiatua.
A quattorzeña tappa do Gio d’Italia a l’é stæta a ciù a ciù difficoltosa in scê Dolomite.
A chinzeña vittöia da-a fia a l’à portou a squaddra in çimma da tabella.
A sezzeña candidatua à l’Oscar de l’attoa a l’é finia dòppo tanto con unna vittöia.
A dïsetteña pagina do libbro a contëgne un indiçio ciave pe-a trama.
O corridô o l’à guägno a seu dixeutteña regatta.
A dixinoveña mesciata do zugou da scacchi a l’à misso in scacco o re de l'avversäio.
A vinteña ediçion do festival do cine a l’é stæta un gran successo.
O primmo violin de l’orchesta o l’à interpretou un solo memorabile.
Ò attrovou o segondo indiçio do tesöo ascoso sotta à unna pria.
O terso clascificou o l’à reçevuo unna medaggia de bronzo e un premio in dinæ.
A-o quarto cian do parchezzo dòppo tanto ò attrovou torna a mæ machina.
O quinto zugou da squaddra o l’é stæto scorrio pe unna conduta antisportiva.
O sesto cavo do romanso o revela un corpo de scena inaspëtou.
A-o setten chillòmetro da maratoña, ò comensou à sentî a fadiga.
L’eutten tio do razzo dòppo tanto l’é stæto incoronou da-o successo.
O noven giorno de zazzun o l’é stæto o ciù difficoltoso da passâ.
O dexen anniversäio da dita o l’é stæto çelebrou con unna grande festa.
L’unzen commandamento o reçita “No fâte piggiâ”.
O dozzen cian de l’albergo o l’òffre unna vista panoramica in sciâ çittæ.
O trezzen concorrente do talent show o l’à mäveggiou tutti co-a seu exibiçion.
O quattorzen pòsto inta clascifica o no basta pe qualificâse a-i playoff.
T’ê o chinzen ch’o m’ô dixe ancheu!
O sezzen anniversäio de mæ figgio o saià festezzou con unna gran festa.
O dïsetten scæn da vegia scâ de legno o scrosce delongo.
L’atleta o l’à stabilio un neuvo record mondiale a-o seu dixeutten tio.
O dixinoven beuggio do campo da gòlf o l’é in realitæ o bar da club house.
O vinten anniversäio de nòsse o se festezza pe tradiçion con di regalli de porçellaña.
A primma vòtta che ò portou a machina da pe mi ea ben ben nervosa.
A-a segonda telefonâ, in sciâ fin ò respòsto a-o telefòno.
A tersa ciù grande çittæ de l’Italia a l’é Napoli.
A quarta dimenscion a l’é de spesso assoçiâ a-o conçetto de tempo.
A quinta reua do caro a l’é unn’esprescion pe indicâ quarcösa de sorvecio.
A sesta persoña in coa a l’à guägno o premio à sorpreisa.
A setteña arte a l’é unna mainea pe fâ referensa a-o cine.
L’eutteña maratoña de Romma a l’é stæta guägna da unna dònna pe-a primma vòtta.
A neuveña vitta do gatto a l’é stæta passâ à dormî in sciô sofà.
A dexeña saxon da serie pe-a televixon a l’à deluso tanti fan.
L’unzeña oa de travaggio a l’é delongo a ciù fadigosa.
A dozzeña neutte de Shakespeare a l’é unna comedia d’incomprenscioin.
A trezzeña fattua do mise a l’ea quella che no m’aspëtava.
A quattorzeña staçion da Via Crucis a representa a depoxiçion do Gexù.
A chinzeña vòtta che ò provou a reçetta, in sciâ fin a l’é vegnua perfetta.
A sezzeña lettia de l’alfabeto zeneise a l’é a O.
A dïsetteña vòtta che ò domandou, dòppo tanto ò ottegnuo o scì.
A dixeutteña canson de l’accuggeita a l’é unna traccia ascosa.
A dixinoveña riga do documento a contegniva l’aro che çercavimo.
A vinteña vòtta che son anæta à Pariggi, ò descoverto un quartê neuvo.
Ancioe impanæ e frite.
Ancioe à scabeccio a-a ligure.
Ancioe piñe co-e patatte a-o verde.
Ae de pollastro do Mediterraneo.
Antipasto frito tipico.
Moscoli do mainâ ò a-a zeneise.
Ròsto a-o forno co-e patatte noele.
Ròsto de boccin co-e patatte e i fonzi a-o forno.
Pollastro a-o ròsto.
Bacalà accommodou a-a ligure.
Bacalà into forno co-e patatte e e çioule.
Bacalà strinou co-a çioula rossa caramellâ.
Bagnon d’ancioe.
Battua a-o cotello de beu co-i fonzi neigri freschi.
Bistecche de pòrco sarvægo.
Cämæ impii inta boridda.
Coniggio a-a ligure.
Cruo de fruti de mâ.
Crumble de meie.
Cappon magro.
Çimma a-a zeneise.
Condiggion de mâ.
Gelato inta negia.
Croxetti co-a sarsa de pigneu.
Crostâ nostrâ.
Doçe
Filetto d’ombriña a-a zeneise.
Filetto de sereua a-a zeneise.
Filetto de spâ con oive, tapani e pigneu.
Fugassetta frita piña de formaggio.
O Frito
Frito misto à l’italiaña.
Frito de mâ
Frïtin de mâ
Frito de paransa.
Frïtua mesccia do Gorfo.
Fonzi neigri friti.
Gelato de recheutta.
Tròffia
Grixellâ de mâ
Grixellâ imperiale.
Hamburger 100% de beu piemonteise.
Hamburger amatrixan.
Hamburger do scito.
Hamburger Marietto.
Hamburger Misclen.
Hamburger vegan ò vegetarian.
Insalatta de porpo
Læte doçe frito
Trenette co-o pesto zeneise.
Luganega in sarsa gianca.
Mandilli a-o pesto.
Menestra de pescio pöveo a-a ligure.
Menestriña co-e euve a-a romaña.
Menestron tipico zeneise.
Moscardin noeli negæ.
Panera
Panetto co-o würstel supermäducou.
Panissa frita
Panissette e fonzi friti.
Cremma cheutta.
Pansöti friti
Pansöti co-a sarsa de noxe.
A pasta co-o nòstro pesto.
Pescou a-a zeneise.
Porpette co-o tocco.
Porpetton co-e patatte e i faxolin.
Porpo grixellou con cremma de çeixai e verdue sätæ.
Ravieu pin de borraxe co-o tocco.
Ravieu de pescio.
Pin.
Riso a-o ròsto.
Risòtto a-a ligure.
Sacripantiña
Säçissa ligure co-e oive de Taggia.
Seppie & Tòtani in zemin
Seppie in zemin de çeixai.
Sciorbetto.
Sciorbetto de limon e baxaicò.
Spâ a-a ligure.
Spaghetti co-e arçelle.
Carne accommodâ a-a zeneise.
Stocchefisce
Stocchefisce accommodou
Stocchefisce brandacoion.
Stuffou de boccin ligure.
Tocco de carne do Ponente ligure.
Svissera grixellâ co-e patatte frite.
Taggiâ de beu con di hash brown, cremma de çioule de Tropea e sarsa de mortin.
Taggiâ de beu a-o Castelmagno.
Taggiâ de carne co-e erbette.
Taggiâ de tonno co-e seppie strinæ
Taggiâ de tonno a-a catalaña, con unn'insalattiña de tomate e çioule.
Piccagge con l'ancioa.
Piccagge de castagna co-o pesto.
Taggiou de salummi e formaggi de l'entrotæra con da fugassa.
Taggiou de speck, salamme, crostoin euio, aggio, cornabuggia e tomata con da mossarella.
Taggiæn a-i fruti de mâ.
Taggiæn co-i scampi
Tartare de gambai co-i agrummi e insalatta misticansa.
Tartare de sereua, tonno e gambai.
Tartare de tonno e ombriña co-o gambao rosso.
Tartare de tonno, gambao rosso e fonzi neigri freschi.
Tïmesciù into gòtto.
Torta de riso
Torta de nisseua.
Torta Zena
Tortelli de bacalà co-a sarsa de stocchefisce.
Tortelli neigri de cämâ do pescou.
Tortellin into bròddo.
Tortin de succhin
Trenette co-o neigro de seppia e cämæti.
Trenette co-o tocco de porpo.
Trenette co-i gambai, i scampi e i fonzi.
Troffiette co-o pesto avvantaggiæ con patatte e faxolin.
Troffiette co-o pescou e e oive de Taggia.
Verdue piñe
Suppa a-a ligure.
Suppa de verdue.
Suppa de pescio co-i molluschi, i crostaçei, o budego, o cheufano, a tomata e o pan rostio.
Suppa imperiale.
Suppetta de moscoli e arçelle.
Beviaggi e cocktail
Ægua minerale.
Acqui Secco
Fummigâ.
Allerta giana
IPA americaña.
Amber Ale
Spremmua de çetron
L'Antimogogno.
Baccareusa
Barbea d'Asti DOCG
O Beccion
Gianchetto
Gianco Vallâ da Ponçeivia DOC
Beviaggio inta bottiggetta.
Beviaggio inta lammetta.
Bira artexanâ do Sascê.
Bira ciæa.
Bira rossa.
Bira scua.
Çinque Tære DOC
Çëxin Rubin IGT
Cöla
Colliñe de Levanto Gianco DOP
Colliñe de Levanto Vermentin DOP
Colliñe Savoneixi IGT
Dian d'Arba DOCG
DOC Colliñe de Luni Neigro
Fanta
Co-o pessigo
Gavi de Gavi DOCG
Golden Ale
Granaccia DOC Rivea Ligure de Ponente
Liguria de Levante Çëxin IGT
Ligura de Levante Rosou IGT
Lumassiña Colliñe Savoneixi IGT
Marvaxia aromatica de Candia
Mattaòsso
O Megio Amigo.
Moscatello de Taggia Secco Rivea Ligure de Ponente
O Monegarin
Nebbieu Langhe DOC
O Nòstro Gatsby.
Ormeasco de Pornassio de d’Ato
Ormeasco Sciacca-e-trâ
Sciacca-e-trâ
Pale Ale
Pepsi.
Pigou Colliñe de Tære de Zena IGT
Pigou de d’Ato
Quartin de vin da casa.
Rosou Liguria de Levante IGT
Rivea Ligure de Ponente Pigou DOC
O Sciammaddin
A Seguessa.
O Scignoro.
Sugo de fruta
In sciâ riva do mâ.
Timorasso Colliñe Tortoneixi DOC
Vallâ da Ponçeivia Cônâ DOC
Vallâ da Ponçeivia DOC Gianchetta Zeneise
Vallâ da Ponçeivia DOC Neigro
Vermentin DOC Colliñe de Luni
Vermentin DOC Rivea Ligure de Ponente
Vermentin Superiô Rivea Ligure de Ponente.
Vermentin Neigro IGT
Vin Naturale
Vin Neigro
Ingredienti
Ægua
Aggio
Çioula
Faxolaña
Faxolin
Faxeu
Fæña
Fæña integrale.
Bazzaña
Bacillo
Læte
Merlusso
Euio
Euio de semense
Euio da frizze
Pan
Peive
Pevionetto
Pevion
Pollastro
Romanin
Sâ
Sellao
Euvo
Succao
Frase tipiche
Serræ a-a domenega.
Averti da-o lunesdì a-o sabbo.
O nòstro menù.
No permettemmo d’accattâ in crensa.
Lezi o nòstro menù.
Fissa unna töa.
Comme razzonze o nòstro locale.
Açettemmo a carta de crensa.
A ræ WiFi a l'é à dispoxiçion.
E bestie da compagnia en e benvegnue.
Tutte e nòstre pittanse se peuan inandiâ sensa do glutine e sensa o lattòsio.
O nòstro restorante o l'é appægiou pe-i figgeu de tutte e etæ!
Pisseria da spòrto.
Confeçionemmo e torte pe-i nataliçi.
Ingredienti do giorno da di fornitoî çertificæ.
Larga çernia de pisse.
Seleçion superba de licoî.
Ancioe nostræ appanæ con de euve biològiche e frite inte l'euio de semensa.
Ancioe fresche, con l’erba Luisa e di limoin do campo.
Impie con do pan, de euve, de l’aggio e di tapani.
Ae à scabeccio co-o vin gianco, romanin e öfeuggio, cheutte a-o forno con de oive de Taggia.
Frito misto ligure con di stecchi, de nege, de ardiciòcche e de fettiñe de bocciña. O tutto accompagnou da de verdue frite e do læte doçe.
Moscoli cheutti inte l’aggio, o porsemmo e l’euio extravergine d'oiva, sfummæ into vin gianco.
Ròsto de scamon de boccin accompagnou da unna sarsa gravy a-o vin gianco.
Ròsto de pòrco brustolio a-o romanin servio con di fonzi misti freschi.
O pollastro a-o forno a-a ligure co-e tomate cheu de beu e e oive de Taggia.
Bacalà inandiou co-i pigneu, e oive de Taggia, patatte e tomate.
Bacalà a-o forno co-e patatte, e çioule, e tomatiñe, l'aggio, o porsemmo e i tapani, profummou con l'euio extravergine d'oiva e o bròddo de pescio.
Bacalà strinou servio co-e çioule rosse caramellæ, e tomatiñe fresche e o porsemmo, profummou con l'euio extravergine d'oiva.
Pittansa da tradiçion ligure: ancioe fresche, tomate, çioule, gallette do mainâ.
Tartare de beu battua a-o cotello, inricchia co-i fonzi neigri freschi e o formaggio Castelmagno, che n’ingrandiscian o savô co-a seu intenscitæ e cremmoxitæ. Unna pittansa sofisticâ e gusteive, perfetta pe-i appascionæ da carne.
Pittansa perfetta pe chi veu ben a-o savô deçiso do pòrco sarvægo, con caròttoa, sellao e çioula, azzonto à de balle de zeneivio, ganeufani, romanin e sarvia.
Cämæ freschi pin de moula de pan, euve, parmexan e gusti, cheutti inte unna sarsa gusteive con verdue e bròddo de pescio.
Coniggio, oive de Taggia, pigneu e romanin, inte unna sarsa de vin gianco e conçentrou de tomata: i savoî viaxi da Liguria.
Tondo misto de crui con òstreghe, scampi, gambai, tartare de tonno acconsâ con tomatiñe, tapani e çioula, e tartare d’ombriña acconsâ.
Deliçioso crumble inandiou con pasta fròlla artexanâ, mei freschi, cannella e succao, perfetto pe unna doçe pösa.
Pescio e verdue de saxon, o tutto ligou co-a clascica sarsa de porsemmo, pe-a lezzendia di antipasti liguri.
A l'é unna pittansa de tradiçion antiga, compòsta da unna stacca de boccin piña de verdua, carne e formaggio, cuxia con l'agoggia e o fî.
Insalatiña tipica ligure co-e verdue de saxon, euve due, filetti de tonno e fugassa secca.
Da-o nòstro gelatâ te porriæ compoñe o gelato inta negia ciù bon de tutto Zena, con çerne delongo di savoî boin de creâ in sciô teu çê da bocca un arregòrdo ch'o no se peu scordâ e unn'esperiensa unica!
Croxetti, pasta fresca zeneise, co-a tipica sarsa de pigneu.
Crostâ fæta da niatri co-a confittua de çexe ò bricòcalo, segondo a disponibilitæ, co-o gelato.
Doçe fresco da casa.
Filetto d’ombriña a-a zeneise, servio co-e caròttoe e do croccante pan brustolio.
Unn'esploxon de savoî mæn: filetto de rissoa inandiou con gaibo co-e caròttoe croccante e de scòrse de pan indoæ, inricchio da-a tradiçion zeneise.
Filetto gusteive de pescio spâ inricchio co-e oive desossæ sott'euio, tapani, pigneu brustolii e un tòcco de porsemmo fresco.
Speçialitæ do Gorfo Paradiso servia piña de prescinseua.
Papê matto co-i coccolli, a panissa, o læte brusco e a sarvia pastettâ.
Tondo da tradiçion compòsto da-e carne tenee, i ventraggi delicæ, a säçissa savoia, i frisceu de semoa, i amaretti e e verdue mescce.
Frïtua de pescio antiga in euio extravergine d'oiva, co-a friggitoa de ghisa.
Ancioe appanæ e frite, frisceu de bacalà co-a sarsa fresca de yogurt.
A frïtua mesccia co-i pesci de paransa, cämæ, gambai e sarsa de yogurt.
Unn'esploxon de savoî mæn: cämæ freschi, scampi, gambai e pescio de paransa, croccanti e indoæ inte unna pastetta legia de gran.
Fonzi neigri friti leccæsi passæ inte l'euvo e coverti da unn’appanatua legia.
Gelato de recheutto do gelatâ appossou into licô de reusa.
Tròffie co-i gambai, e arçelle e e tomatiñe.
Grixellâ mesccia co-o pescio spâ, i gambai, i scampi, o tonno, o loasso e i cämæ, con unn'insalatta misticansa.
Unn’ecceçionale çernia de mâ: gambai rossi, scampi, cämæ, moscardin, sereua, spâ, moron, tonno rosso, inricchia co-e oive, i pigneu, e tomatiñe, o baxaicò fresco e servia co-a sciaccâ de patatte e e verdue grixellæ.
Beu, insalatta, tomata, ketchup, maioneise.
Beu, carnesâ, çioule, pegoin, tomata, battuo de pevionetti.
Beu, carnesâ, çioula grixella co-i gusti do scito, formaggio, sarsa bbq.
Beu, fugassette frite stracchin e fonzi, Rove Rossa, cremma de triffoli umbri viaxi.
Doggio beu, doggio formaggio, insalatta, tomatiñe acconsæ, sarsa burger fæta in cà.
Medaggion de faro e çeixai ò medaggion de scamòrsa affummâ e verdue grixellæ à domanda pe ògni panetto do menù.
Teivia insalatta de porpo co-e patatte, tomatiñe, oive e tapani.
Leccaia doçe preparâ co-o læte fresco, o butiro, a fæña, e scioî de çetron, o succao e a scòrsa de limon, frita con gaibo co-a panatua de fæña, euva e pan grattou. Clascico fin de pasto da tradiçion, co-o gelato.
Pittansa profummâ co-o pesto do giorno e a pasta fresca.
Luganega accommodâ a-o bròddo de carne servia inta sarsa gianca de parmexan e semensa de fenoggio.
Pasta fresca sottî co-o pesto zeneise, scimbolo da coxiña ligure.
Pescio mesccio da suppa cheutto con gambai, çioula, aggio, fonzi neigri e tomata, o tutto inte un bròddo vegetale.
Euve e parmexan boggie into bròddo de carne insavoio co-a noxe moscâ.
Gusteive menestron inandiou co-i succhin, i faxolin, i poisci, i faxeu borlòtti, e patatte, e çioule, o sellao, o cöo, e scòrse de parmexan, a pasta de fæña de gran, o pesto zeneise e l'euio extravergine d'oiva.
Moscardin freschi cheutti adaxo con crostin de pan croccanti, çioule doçe, sellao, caròttoe, aggio, ancioe sott'euio, tapani, fonzi neigri secchi, tomata fresca e conçentrou inte un bròddo deliçioso de pescio.
O tipico semifreido ligure de cremma e cafè co-e scagge de cicolata.
Würstel, sarse à piaxei, sancräi ò çioula, battuo de pevionetti.
Fæta co-a fæña de çeixai e l'ægua, servia frita con un spellinseghin de sâ.
Bacchetti de panissa friti assemme à di fonzi mescci.
Deliçiosa cremma cheutta preparâ co-a cremma fresca, o succao, còlla de pescio e bacche de vanilia do Madagascar. Servia con guerniçion à piaxei tra succao cheutto, cicolata ò sarsiña a-i fruti de bòsco ò merelli.
Pansöti pin de borraxe, friti, co-a sarsa de noxe.
Pansöti acconsæ co-a clascica sarsa de noxe.
À piaxei tra troffiette con patatte e faxolin, mandilli ò tròffie, servia in sce unna negia de parmexan.
Filetti de sereua a-a ligure co-e tomatiñe, i pigneu e e oive.
Porpette da tradiçion fæte co-o beu e o pòrco, inricchie co-o porsemmo fresco, o Parmexan Reggian e a moula de pan, servie con un gusteive tocco.
Pittansa à base de pöchi e senci ingredienti: verdue e legummi s'accompagnan a-e euve, o parmexan, a persa e a noxe moscâ.
Porpo grixellou servio in sce unna sciaccâ de çeixai, acconsou con tomatiñe, baxaicò, pigneu e oive da Rivea Ligure. Unna pittansa fresca e savoia ch'a l'evoca i savoî do Mediterraneo.
I ravieu co-a sarsa ligure a-i tòcchi de carne desfæta, tomata e pigneu.
Ravieu freschi pin d’oâ ò ombriña, çioula, sellao, caròttoa, aggio, porsemmo, patatte e euve, servî con sfeuggia croccante preparâ con fæña de gran, euio extravergine d'oiva, ægua e euve, accompagnæ da unna sarsa deliçiosa con gambai ò scampi, euio extravergine d'oiva, fæña de gran, e à piaxei ardiciòcche ò fonzi neigri.
Succhin, çioule e pevioin strinæ inte l'ægua boggia e pin d'euve, moula, fromaggio e persa cheutti a-o forno.
Riso boggio e cheutto a-o forno co-a säçissa, i poisci, e ardiciòcche e i fonzi secchi. O tutto savoio co-o pegorin.
Riso boggio inte ægua sâ, condio con säçissa, pegorin, ardiciòcche e poisci e in sciâ fin cheutto a-o forno.
Doçe zeneise con pan de Spagna, licô e cremma da pastissê cremmosa, inricchio con cicolata neigra a-o 79,5% e servio con guerniçion de merelli ò fruti de bòsco, à segonda da saxon.
Säçissa in sciô tian con gusti, çioula, vin neigro de Dôsægua e oive de Taggia.
Gusteive seppie e tòtani freschi cuxinæ inte un zemin gaggiardo con çioule doçe, sellao, caròttoe, aggio, ancioe sott'euio, tapani, fonzi neigri secchi, tomata fresca e conçentrâ, çeixai e giæe, inricchii con bròddo de pescio e euio extravergine d'oiva.
Seppie fresche inte un delicou zemin inricchio con giæe, çeixai, sellao, caròttoe, çioule, aggio, vin gianco e tomata fresca, pe unna pittansa di savoî mediterranei e fin.
Sciorbetto pe rinfrescâ disponibile in doe variante: con l'ananas ò i merelli. Sensa o glutine.
Un sciorbetto inandiou de rigô co-i limoin d'Amalfi, limoin di profummi intensci, ricchi d'euii d'essensa.
Filetto de pescio spâ, aggio, tapani, pigneu, oive desossæ sott'euio, euio extravergine d'oiva, porsemmo, patatte, vin gianco, fæña de gran.
Spaghetti con arçelle, tomatiñe e crumble de pan profummou.
Carne accommodâ da-o savô ricco e deçiso à base de carne de pòrco sarvægo, çioule, caròttoe e dröghe pe dâ gusto.
Stocchefisce boggio servio con patatte quarantiñe e faxeu.
Gusteive stocchefisce norvegin (merlusso disseccou) fæto con çioule, caròttoe, sellao, aggio, romanin, pigneu, ancioe sott'euio, tapani, fonzi neigri secchi, oive de Taggia, tomata fresca e conçentrâ, cheutto con euio extravergine d'oiva e ægua.
O l'é un boniscimo antipasto con base de stocchefisce, mantecou co-e patatte, sciòcco e aromatico, da gustâ sparmou in sce di crostoin de pan brustolio.
O stuffou de boccin a l'é a tipica pittansa da domenega ò, à tutte e mainee, de festa. Un segondo gusteive, profummou co-o pesto zeneise e con da sciòcca carne de boccin.
O no l'é un ragù ma un tocco à base de carne tritollâ, tomate fresche ò peæ segondo a saxon, fonzi secchi, pigneu, çioula, gusti e euio extravergine d'oiva da Rivea de Ponente.
Svissera de boccin nostrâ co-e patatte quarantiñe.
Sugosa taggiâ de beu servia co-e scagge de formaggio Castelmagno, accompagnâ da-o contorno de saxon.
Se tratta de un tòcco de beu unico primma strinou in sciô feugo e dapeu taggiou inte de bande e coscì servio con do formaggio Castelmagno.
Taggiâ de beu con de patatte a-o forno e do butiro co-e erbette.
Taggiâ de tonno aa giana ò tonno rosso fresco, accompagnou da seppie fresche strinæ, verdue grixellæ (meizañe, succhin, peivioin), tomatiñe fresche, baxaicò, oive desossæ da Rivea Ligure e unna patatta sciaccâ, acconsou con euio extravergine d'oiva.
Piccagge con l'ortiga co-a sarsa ligure d'ancioa.
Tradiçionæ da Liguria, e piccagge assumeggian à di taggiæn larghi: se fan con fæña e euve e se servan co-o pesto.
Tra i antipasti ciù apprexæ gh'é o taggiou de salummi e formaggi, evergreen che peu dâse ch'o no passià mai de mòdda.
A menda tiroleise, co-o speck ertoatesin taggiou à man e fæto à fette.
Taggiæn con tutti i savoî do mâ: moscoli, arçelle, cämæti, gambai e scampi.
Taggiæn neigri co-a sarsa de crostaçei e tartare de scampi.
Tartare de gambai, antipasto leccæso milia da servîse inte un buffet ascì ò pe accompagnâ un aperitivo capriçioso e fin.
Con contorno de tomate fresche e euio extravergine d'öiva.
A tartare de pescio a l'é unna pittansa legia e saña ch'a s’adatta à ëse portâ in sciâ töa comme antipasto capriçioso inte un menù de mâ.
A tartare de tonno a l'é unna pittansa gusteive e fiña, ideale da ëse proposta comme antipasto ò segondo inte unna çeña ò doe, co-i amixi ò pe unn'occaxon particolâ.
Tïmesciù into gòtto, fæto da niatri. Clascico doçe italian preparou con cacavao, bescheutti savoiardi assuppæ into cafè, succao, euve (gianco e rosso d'euvo), mascarpon.
Torta de riso da madonnâ co-e euve nostræ, o riso e a sfeuggia.
Torta artexanâ de nisseue piemonteixi de Morbello co-o gelato.
Torta zeneise da-o cheu sciòcco e gusteive, con base de Pan de Spagna, inricchia da meli ò fruti de bòsco de saxon, cremma de sambaion e bagna alcòlica de Marsala secco.
Tortelli de pasta fresca impii de bacalà, pan, çioule, aggio, porsemmo, tapani e euve, servii con unna sarsa savoia de stocchefisce acconsou co-e oive, o sellao, a çioula, e caròttoe, l'aggio, i fonzi secchi e e ancioe, inricchia co-e tomate fresche.
Tortelli neigri de pasta fresca into neigro de seppia, impii de cämæ, pan, çioule, aggio, porsemmo e euve, servii con unna sarsa gusteive de base de pescio e/ò crostaçei, molluschi e porpo, à segonda da disponibilitæ do pescou.
Unna de pittanse emiliañe ciù de Dënâ, un primmo cado, de sostansa e ch’o ne sa de casa, de longhiscimi disnæ co-i pænti e de tradiçioin tramandæ de poæ in figgio. Boin e de sostansa, i tortellin into bròddo en o clascico produto bon de ascädâne o cheu comme pöche atre cöse a-o mondo.
O tortin de succhin a l'é unna pittansa gusteive in sciô testo ch'a se fa con di ingredienti façili: unna reçetta sencia pe un segondo ò unna pittansa unica vegetariaña ch'a satisfa a coæ de unna pittansa boña e saña.
Trenette leccæse appossæ inte un mâ de savô co-e seppie e tenei cämæti, inguggeite inte unna sarsa de neigro de seppia ch'a magnifica a freschixe da tomata.
Trenette co-a pasta fresca into neigro de seppia, accompagnæ da un ricco tocco de porpo inandiou con tomata conçentrâ, aggio e euio extravergine d'oiva.
Trenette acconsæ con gambai, scampi e fonzi neigri freschi, inte unna sarsa delicâ preparâ con euio extravergine d'oiva, çioula, sellao, caròttoe, aggio, tomata fresca e vin gianco.
Pasta leccæsa co-o pesto zeneise, inandiâ con baxaicò, aggio, pigneu, noxe e parmexan reggian, servia con patatte e faxolin boggii pe unna pittansa tradiçionale e savoia.
Troffiette con sereua, ombriña, tonno, budego, oive de Taggia e tomatiñe, profummæ con baxaicò e bròddo de pescio. O pescio o cangia à segonda do pescou do giorno.
Mescciua de succhin, meizañe e çioule impie de pan grattou comme da tradiçion.
Nasciua da-a reçetta tipica regionale, a Suppa a-a Ligure a l'à un savô equilibrou e a magnifica a combinaçion de verdue freschiscime, i legummi e a pasta. O pesto de baxaicò fresco o l'armonizza a conscistensa e o l'arrionda o savô de verdue e di legummi.
Un primmo clascico, un veo e pròpio comfort food, de bon inandiâ, versatile e adattou pe tutte e saxoin! Inte sta verscion, ricca e savoia, o presenta e verdue, i legummi e unna mescciua de fonzi pe un tòcco de gusto de ciù.
A suppa de pescio a l'é unna pittansa gusteive ch'a se fâ co-o pescio fresco, ch'a no peu mancâ inta tradiçion culinäia de regioin mæñe italiañe.
Unna suppa ricca e variâ con unna seleçion de pescio comme rissoa, ombriña ò tonno, budego, gambai, scampi, cämæ, moscardin, spâ, moron, tonno rosso, inricchia con euio extravergine d'oiva, oive desossæ, pigneu, tomatiñe, baxaicò, limon, patatte e verdue grixellæ (succhin, peivioin, trevisaña, meizañe) e ardiciòcche fresche se disponibile.
Unn'antiga reçetta ligure inandiâ giust'apponto co-i moscoli, e a l'é un trionfo de savoî e de profummi de mâ. Façile e gusteive, se sente o savô e l'ödô do mâ. Che bontæ milia!
Spremmua de çetron artexanâ fresca.
Se ti veu ascordâte i problemi, a nòstra idea de Moscow Mule, co-o Ròn, o lime e a Bira de Zenzao.
Un còcktail di tempi d'accai, elegante pe fâ cazze tutti a-i vòstri pê: Gin, Vermot gianco, Bitter gianco, Tònica a-o fen.
O Megio Amigo ch'o no t'abbandoña mai: o Gin Tònic tutto nostrâ. Ti peu çerne o Gin che te gusta de ciù tra: Gin 1, Gin 2, Gin 3. O tutto completou da-a tònica ch'a te piaxe de ciù.
O còcktail analcòlico beviæn ch'o rinfresca e leva a sæ: Nexus a-o baxaicò, lime e söda.
Ei à mente l'icònico meme do Leo Di Caprio? T'ô lì, con sto drink poei çimentâve à sentîve un pö o Gatsby viatri ascì: gin, lime, Basanòtto e maraschin.
Pepsi servia co-a giassa e unna fetta de limon.
Çernuo tra unna vasta seleçion de vin gianchi e neigri de cantiñe ciù boñe da Liguria e no solo.
Se no ti peu beive, ma t'æ pægio coæ de sciorbîte un bon drink, t'ô chì l'analcòlico ch'o fa pe ti: Gin 0°, Conviv gianco, bitter analcòlico e baxaicò.
Delongo unna seguessa, o Spritz co-o Prosecco e a Söda, personalizzou co-o Basanòtto.
O scignoro di drink, o Negroni revixitou co-o Gin, o Bitter e o Barzòtto.
Sugo de fruta sensa succai azzonti.
Mettite còmmodo, mettite i speggetti neigri e fanni mostra d'ëse in sciâ mæña: unn'idea de Paloma co-o Gin, o lime, sciöpo d'agave e pompermo reusa.
Bottiggia de Cônâ da 750ml do paise omònimo.
Læte de vacca cabanniña.
À differensa d'atre merse de merlusso, comme quello do Paçifico, quello norvegin o pròspera inte ægue ciù freide.
Euio d'oiva taggiasca extravergine
Pan de nòstra produçion.
Romanin profummou.
Sâ fiña e sâ gròssa de mâ.
Sellao za impacchettou.
Euve fresche de giornâ.
Succao de canna de Filippiñe.
L'aa manciña a no l'à contribuio comme s'eimo aspëtæ.
A squaddra a l'à scangiou l'allenatô pròpio into mezo da saxon!
Scià me scuse mister, ma sabbo mi n'arriëscio à vegnî.
Ma o referî o l'à accapio che in sciâ fin do tempo o se scigoa?
L'attaccante o no l'à visto manco un ascist.
O zugou avversäio o l'é stæto avvoxou da-i giornalisti nostræ.
O treiquartisto o l'é o ròllo perfetto pe-i passaggi offenscivi.
S'o no l'ea pe-o golchipa ne piggiavimo quattro de gòl.
Ti gh'æ d'accapî che avei doî defensoî e doî terscin o no basta pe-a defeisa.
A-o nòstro çentrocampista gh'é ciù cao unna dispoxiçion defensciva.
O cannonê ciù de un ròllo o l'é vegnuo unna figua lezzendäia into ballon italian.
Unna reserva equilibrâ a permette d'avei assæ di zugoei into campionato sensa fâ vegnî pövea a soçietæ.
I esperti dixan che o Ronaldinho o segge stæto un di çentravanti di ciù boin de tutti i tempi.
L'elemento offenscivo de sta squaddra a l'é de seguo a tifosaia.
Un mòdulo defenscivo o l'à l'avvantaggio de no bruxâ e energie di zugoei inta primma meitæ da partia.
M'arregòrdo ancon l'Inter di terscin.
O preparateur o l'à fæto un bello travaggio co-i neuvi accatti.
O travaggio di mæ seunni o l'ea de vegnî un masseur.
I direttoî da Capianneise n'an portou à mangiâ à Scarpenisson.
I tifoxi an da ëse o dozzen zugou da partia.
O zugou in sciâ fin da partia o no l'é stæto bon de miâ i tifoxi in sciâ faccia.
Tanti desprexan i zugoei da ballon e creddan che seggian pagæ tròppo.
O mego sportivo o m'à dæto trei settemañe de prògnoxi.
I ultras «Ghetto» da Reggiaña en i protagonisti de unna canson di Offlaga Disco Pax.
A seguessa do stadio a l'à avuo da giaminâ co-i òspiti.
Apreuvo a-a segonda ammoniçion o defensô o l'é stæto scorrio.
O no l'é un referî ch'o mostra o cartellin rosso con fâ legio.
E o cartellin giano chì o l'ea pròpio inevitabile.
O no l'à piggiou l'espulscion con gaibo.
O Cristian Ronaldo o l'à inarou a puniçion e o l'à incomensou à cianze.
Gh'ea un mago do ballon che unna vòtta o l'aveiva propòsto unna formaçion «5-5-5».
Ma ammia che foul, ma o te pâ giusto?
O referî no l'à visto o foul ma o VAR o l'à recciammou a-a primma.
O paiva un ensi ma o brasso o l'ea serrou a-o còrpo.
Gh'ea di fòrti dubbi in sce quella remissa da-i loei.
Tutte e speranse de st'urtimo attacco se son tramutæ inte un meali.
Unna regola no scrita do ballon moderno a l'é che da-o còrner o no se marca ciù.
Quello foul o l'à portou a-o penalty ch'o l'à deçiso a partia.
O nòstro allenatô o l'é avvoxou pe-i allenamenti intensci.
Sto chì o l'é un gran exempio de offside millimetrico.
A vittöia d'ancheu do Santa Maria do Tâ ne scignifica a sarvessa inta segonda categoria.
A desfæta do Zena inti confronti de l'Entella a l'à representou un di episòddi ciù importanti da crixi Preziosi.
E partie de sta domenega m'angoscian: en tutte patte!
Inte sta ciassa o no l'é permisso o zeugo do ballon.
Quello terscin o l'é d'in davei o re di ascist.
Ëse bon à marcâ o no l'é coscì banale comm'o pâ.
Fin à l'anno passou o no l'ea manco bon à tiâ un cäso, e ancheu o l'é cappocannonê!
O l'à piggiou unna tòrta apreuvo à un arrembo gòffo.
Quella frattua a ghe costià a saxon.
Pe piaxei, no stâ à mette da giassa in sce un granfio!
A giassa a l'é un di quattro elementi do RICE.
No stâ à fâ unna binda tròppo streita ò t'arreiseghi de limitâ a vascolarizzaçion.
Un cangio strategico a-o momento giusto o peu portâ à inversâ o resultato.
L'é passou ciù de dexe menuti da quande o zugou o l'à domandou a sostituçion.
St'açidente chie o no ghe voeiva!
Ghe veu tanta fixoterapia pe repiggiâse da un açidente coscì.
O repiggio de quello zugou o l'é stæto ben ben longo.
A squaddra a l'é anæta in retio de stæ à San Stê.
E squaddre offenscive an da fâ i conti co-o contrapê avversäio.
O campo o l'à patio ben ben l'alluvion da settemaña passâ.
I scigoi che vëgnan da-a scainâ i no l'en giusitificabili.
Balla a-o çentrocampo: se comensa.
A gh'é stæto unn'invaxon da-o lou do campo.
Quarchedun o l'à arretiou a bandeta do còrner drito do campo.
O referî o l'à inspeçionou a pòrta avanti da partia.
Veddemmo torna o tio da-o dischetto.
I zugoei van inderê into vestiäio apreuvo à quaranteçinque menuti de gnagnoa.
A curva sud a l'à visto de scene de violensa mai sentia.
O settô di invitæ o l'é stæto misso à neuvo da pöco.
A zöna do penalty staseia a l'à visto tanti foul no marcæ.
O fan club de Londra o l'é zoveno ma o l'é za vegnuo un ponto de referensa.
O l'à passou a riga do campo: remissa da-i loei.
O canto da-a tribuña o l'à scrollou o stadio.
O mister o l'à vosciuo impostâ un 4-4-2 sensa de ae offenscive.
Ciù de un allenatô, a naçionale a l'à beseugno de un mëgon.
O mister o l'à pagou o cafè à tutti.
O referî o l'à avuo unna paçiensa da no credde inte sta partia de tersa categoria.
Unna vòtta e squaddre preveddeivan fiña dexe attaccanti pe partia.
Che ti respeti l'avversäio ma che no ti n'aggi poia.
O neuvo treiquartisto de l'ANPI Casassa o l'é de Ciavai.
L'Italia a l'é unna vea offiçiña de golchipa.
Anche un defensô de mezo o peu aveighe a preferensa de poxiçionâse in sciâ drita o a manciña do campo.
Se o çentrocampista o no l'à de contròllo da seu zöna l'iniçiativa a passià sensa scampo à l'avversäio.
A-o Zena an un zugou islandeise ch'o porrieiva ëse definio un cannonê.
Ò fæto da reserva into Sestri Levante a-i tempi inti quæ o Juary o l'ea l'allenatô.
Quande ti gh'æ za doî attaccanti inta squaddra o ròllo do çentravanti o vëgne redondante.
L'urtima offensciva a-o novanten menuto a l'à portou a-a patta.
Na Zane, o çentravanti defenscivo o no l'existe.
O terscin o l'é un ròllo che squæxi o no l'existe ciù.
Pe vegnî un preparateur gh'é a triennale à Zena.
O masseur inte categorie basse o l'é un pö o factotum da squaddra.
Ëse un direttô da compagna a l'é unna miscion ch'a bordezza o volontariato.
L'atra seia ò avuo unna rattella con un tifoso vegnuo da feua.
Ma l'arresta un zugou che sensa de dubio o l'à lasciou un marchio into campionato apeña finio.
N'ò capio comme emmo fæto à accattâ un zugou de ballon da-o Braxî.
O l'é ben ben conseggiou d'avei un mego sportivo à dispoxiçion inte partie.
L'ultras a l'é unna figua controversa do ballon: de vòtte eröe e antagonista a-o mæximo tempo.
Ò domandou a-a seguessa s'o l'é normale che i tifoxi aggian portou unna motoretta in sciâ tribuña.
A l'é ciæa che con un foul coscì unn'ammoniçion no gh'â leva nisciun.
Reçeive un cartellin rosso inti primmi menuti da partia a no l'é mai unna bella cösa.
Sto cartellin giano o representa a diffia do zugou de ballon inta pròscima desfia.
L'espulscion de l'allenatô da-o campo o l'é stæto l'atto finale de sta partia orrenda.
Quande gh'ò visto tiâ o cäso de puniçion aveiva za accapio ch'o l'avieiva marcou.
No ti peu aspëtâte unna squaddra da-i fruti conscistenti se l'allenatô o va avanti à scangiâ de formaçion tutte e partie.
O foul o l'à caxonou o cäso de puniçion ch'o l'à portou a-o gòl.
Fanni un atro foul comme sto chie e ti sciòrti!
L'ensi o l'à interrotto l'açion offensciva.
Veddemmo ancon unna vòtta sta remissa da-i loei.
L'é façile che sto meali o segge l'urtima açion de sta partia.
O primmo tempo o l'à visto a bellessa de chinze còrner.
Mi n'ò mai visto trei penalty into primmo tempo!
Pe un zugou amatoriale træ seiañe d'allenamento pe settemaña en ciù che bastante.
Oua te mostro a regola de l'offside, ti veddiæ che t'â capisci!
Quella de l'Inter a l'é stæta unna vittöia no meitâ.
O no gh'é pezo desfæta de quella contra unna squaddra rivale.
Unn'atra patta: o metodo defenscivo de sta squaddra o no l'à portâ à reisegâse pe un gòl.
I meistri do zeugo do ballon saian invitæ a-o programma pòst-partia de staneutte.
V'ô lì l'ascist ciù bon da partia!
O l'à marcou de cäso de puniçion, che gòl!
A tenscion de tiâ un cäso de penalty a no n'à de pægi!
A binda fonçionale a l'aggiutta tanto into trattâ unna tòrta.
A frattura do scafòide a l'é uña de ciù commun e relativamente peigose.
L'abbasta un pittin de desidrataçion pe sentî un bello granfio a-a porpa.
S'é rotto a machina da giassa, donca addeuviemmo quella do bar.
Uña de qualitæ do masseur a l'é quella de savei fâ unna boña binda fonçionale.
Quante cangi en ammissi pe partia?
L'allenatô o l'à fæto træ sostituçioin a-o comenso do segondo tempo.
A nòstra squaddra a-o momento a no peu permettise manco un solo açidente.
O çentro de fixoterapia o s'attreuva a-o scianco de l'ospiâ.
O referî o l'à accordou çinque menuti de repiggio.
A l'ea l'oa che sto zugou de ballon chì o l'anesse in retio.
Che contrapê magnifico: o l'é vegnuo un gòl!
Tanti campi da ballon italien en vegi e da mette à giorno.
A vista da-a scainâ nòrd a l'é milia.
O çentrocampo o l'é donde l'açion a se conçentra inte de partie equilibræ.
O l'à corrio tutto o lou do campo pe tiâ un cäso a-a balla inte unna brutta mainea.
Quello còrner o l'à visto o zugou tiâ l'urtimo cäso da partia.
Un tâ zugou de ballon o l'à propòsto d'ingrandî e pòrte pe vedde ciù tanti gòl.
O dischetto o s'attreuva inta zöna do penalty.
O vestiäio de quello campo o l'é inte unna condiçion tremenda.
I tecnichi en arrivæ pe invernixâ torna a curva.
A cioccata de moen da-o settô di invitæ a l'à portou i zugoei a-e lagrime.
O l'à perso a balla inta zöna do penalty! Che aro!
O club o no l'aveiva ciù i dinæ pe pagâ i zugoei.
An scorrio l'allenatô perché o l'é anæto avanti à invadde a riga do campo.
I tifoxi giapponeixi an nettezzou a tribuña avanti de lasciâ o stadio.
Da dötrei anni à sta parte gh'é unna connescion aerea tra Zena e Barçeloña.
Bològna a l'é conosciua comme «a çittæ de tore».
Insemme à Carlofòrte, Cädesedda a l'é uña de doe communitæ tabarchiñe da Sardegna.
Menton e Roccabruña ancheu fan parte da Fransa, ma son appartegnue pe di secoli a-o Prinçipato de Monego.
De tutte e çittæ ch'ò vixitou in Inghiltæra, Liverpool a l'é quella che ciù tanto a m'é arrestâ in sciô cheu.
Lisboña a l'é stæta destruta da un tæramòtto a-a meitæ do Setteçento.
Mæ messiavo o s'ea imbarcou da mainâ à Marseggia.
Un scito appixonou into çentro de Milan o costa cao comme l'öo.
O campanin do dòmmo de Seviggia o l'é o minareto de unn'antiga moschea.
Quæ o l'é treno ciù spedio ch'o pòrta de Zena à Romma?
Scicomme a no fa parte de l'Union Europea, pe anâ in Ruscia ghe veu un passapòrto con un visto bon.
A m'à dito che seu poæ o l'é nasciuo à Pariggi do 1958.
À Turin gh'é un di musëi ciù grendi do mondo dedicæ à l'Egitto antigo.
Quant'o vâ o biggetto do battello pe anâ da Zena à Tunexi?
Veneçia a l'é famosa pe-o seu carlevâ.
A Bregadda «Aliçe Nöi» a l'ea caratterizzâ da ëse compòsta solo da dònne.
A Anitta Gaibada a l'é stæta uña de personalitæ ciù famose da segonda meitæ de l'Euttoçento.
O Aostin Giustinian o l'ea vesco, meistro de lengue e geografo.
O paisaggio architettònico de Zena o deve tanto a-o travaggio do Carlo Barabin.
Un di scimboli do çemetëio de Staggen o l'é a statua da Cattæña Campodònico.
A-i dozze de settembre çelebremmo o culto da Santa Cattæña Fiesca Adorna.
O ròllo da Cattæña Marçenâ inta missa à giorno di musei zeneixi o no peu ëse sottastimmou.
Into primmo viægio pe l'America o Cristòffa Combo o l'ea sarpou da Palos.
O David Ciöson o l'é sorviatutto arregordou pe-a creaçion do primmo instituo à Zena pe-i òrbi.
O Doardo Firpo o l'é fòscia o poeta in lengua zeneise ciù importante do Neuveçento.
Sciben ch'o l'é pe-o ciù conosciuo pe-a creaçion di arsenæ de Spezza e de Taranto, o Domenego Ciöo o l'à cuou l'ingrandimento de quello de Veneçia ascì.
A Repubrica de Zena a l'é stæta infranchia da-a dominaçion franseise do 1528 da-o Dria Döia.
M'ò attrovou inte moen unna cuggeita de poexie e föe da grandiscima Elsa Pastorin Alloisio.
Sciben ch'o no l'é ben vosciuo da tutti, o Fabio Façio o l'é un di grendi da televixon italiaña.
A muxica do Fabriçio Casalin a no l'é famosa tanto quante o seu repertöio còmico.
O Fabriçio De André o l'à scrito uña de cansoin zeneixi ciù avvoxæ de l'istöia.
O libbro de grammatica do Fiorenso Toso o l'é a mæ referensa pe megioâ o mæ zeneise.
A Diviña Commedia in zeneise do Freirigo Gazzo a l'é conosciua pe-a seu fedeltæ à l'originale.
O fæto che o Gaitan Frixon o fïse meistro e saggista de lengue estranxee o l'à de seguo conduto a-a creaçion do diçionäio zeneise-italian.
A çimma da lettiatua zeneise fòscia a l'é stæta acciappâ da-o Gian Giacomo Cavallo.
O duxe Gioan Battista Cangiaxo o l'é stæto segge un guerrê, segge un academico, segge un politico pron à investi inte l'infrastruttua.
Sciben ch'o diçionäio do Gioane Casassa o l'é ben ben vegio, o l'é ancon consciderou de interesse da-a parte de tanti studioxi.
O Giöxeppe Gaibado o l'à combattuo pe l'unitæ d'Italia
Se ti veu reçercâ in sciâ lengua ligure de Ponente ammia i studdi da Giulia Petracco Sicardi.
O Ivo Gexa o l'à portou o Tiatro Stabile de Zena in sciô livello naçionale.
O prescidente da Repubrica ch'o m'é ciù cao o l'é stæto o Lusciandro Pertin de Stella.
A Maria Brignoe Sâ De Ferræ a l'è stæta a fondatoa di primmi musei de Zena.
A Maria Terrile Vietz a l'é de seguo stæta uña de protagoniste da coltua ligure do Neuveçento.
A casa do Niccolò Paganin a l'é stæta deruâ quand'an cacciou zu a Cheullia.
No gh'é poexia ciù carrega de emoçioin de quella do Poulo Foggetta.
Pâ ch'aggian attrovou un quaddro inedito da Reusa Bäçigalô Carrea.
O Scimon Boccaneigra o l'é stæto o primmo duxe da Repubrica de Zena.
A vitta da Scirvia Pisacan a l'é stæta curta ma piña de eventi.
O Steva De Franchi o l'é stæto a figua ciù importante da lettiatua zeneise do Setteçento.
A Teresa Mattei a l'à introduto o deuvio de mimose inta giornâ internaçionale da dònna.
O Tomaxo Fregoso o l'à combattuo pe mantegnî l'independensa da Repubrica da-a Fransa e da-i Visconti.
O Viçenso Duasso o l'é stæto o çentoquaranten duxe da Repubrica de Zena.
O maio da Terre o fa Bixo de cognomme.
Gh'é un Carcagno ch'o l'à unna barca à veia à Camoggi.
O Steva Carreuxo o stà a-o segondo cian.
O Castiggion o l'aiva accattou un scagno à Ciavai.
Sciô Çeprien, me fa mäpró però emmo finio a fugassa ancheu.
A compagna Cevasco a l'é l'urtima inscrita inta federaçion.
Gh'emmo da anâ in via David Ciöson à Zena.
O Giacomo Coieu o l'é o præve da paròcchia do mæ paise.
Conosceiva un De Mai ch'o l'anava a-e scheue de Carasco.
Scignoria, sciô Deciañe, comme sciâ stà?
Mæ seu a stà inte un palaçio in ciassa Damæn.
Gh'é di sciti in vendia in ciassa Dödê, però quante vëgnan!
Co-a Martiña Dondê favimo i zeughi sensa frontee à Mocònexi.
O Gaibado o s’é ferio, o s’é ferio à unna gamba.
A famiggia Garron a saià delongo ligâ a-a segonda squaddra de Zena.
O mæ messiavo o l'aveiva conosciuo o Aldo Gastado a-i tempi ch'ô ciammavan «Besagno».
Favan di travaggi in via Bruno Gazzan a-o Pòrto.
Gh'é un Gexa ben ben conosciuo into mondo do ballon d'ancheu.
O Zane Giustinian o l’à defeiso Constantinòpoli do 1453.
Palaçio Franzon ancheu o l'é o muniçipio de Lavagna.
O l'ea famoso ben ben o diçionäio do Frixon.
I Grimadi en uña de case nòbile originäie de Zena ciù de successo.
O Steva Luxöo o manezza un baracchin da giornali à Vaze.
Marçenâ, scià l'à finio o progetto ò na?
O Efrem Marcon o l'ea un zoeno da-o cheu d'öo.
Portemmo à casa un ançian da l'ospiâ à via Carlo Montanâ.
Vanni à accattâme doî cannelli de sorfano da-a speçiaia di Oivê.
I Parödi piggian o nomme da un paise che ancheu o l'é in provinsa de Lusciandria.
Quande studiava da infermê a Pastorin a l'ea a ciù schillente de niatri.
O sciô Reboa do terso cian o l'é passou avanti vëi l'atro.
O Scciaffin do club do Zena à Londra o me fa vegnî di sccioppoin de rie tutte e vòtte che ghe parlo!
Tutti i Scigoi che conoscio vëgnan de Sestri.
O Gieumo Særa o l'é stæto o primmo e l'urtimo prescidente da Repubrica de Zena.
Ti t'arregòrdi de quande o Tortoa o l'ea a-a televixon?
O nomme de famiggia Trucco o s'attreuva pe-o ciù à Zena.
Traverso, ti l'æ portou o scceuppo stavòtta?
Professoa Zaccaia, scià me porrieiva mostrâ torna i integrali?
Ò unna cà in montagna, ti ô saveivi?
Quante ciappellette t’æ mangiou stavòtta?
Mæ barba o l’à di mostasci appissui.
A meistra a l’à freido d’inverno.
Chì coscì emmo delongo coæ de rattellâ
Viatri doî mangiæ sempre, ei delongo famme?
Mia comme cammiñan, quelli là; ghe n’an da sprescia!
Aiva franco beseugno de veddite ancheu, diggo a veitæ!!
Ma ti ghe n’aveivi testa de vegnî fin à chì à pê?
Mæ barba o s’aiva accattou sto releuio, ma oua o no ghe gusta ciù e o me l’à regallou
Mæ lalla a l’aiva da anâ da-a pëtenæa ma ancheu a no n’aiva coæ e a no gh’é anæta
Aveivimo coæ de mangiâse un panetto farçio e se l’emmo accattou
Aveivi pròpio de beseugno de fermâve chì sotta à fâ tutto sto bordello?
Voeivan ben a-e bestie: in cà gh’aveivan trei gatti e ascì træ anie into giardin
Scin da zoeno ò avuo a pascion de studiâ a lengua zeneise
In giornâ t’æ travaggiou scin à tanto che no t’æ avuo brasca, ma dapeu t’æ dovuo ciantâla lì
A-i tempi d’accai o l’à avuo glöia e fondea de dinæ, ma a-a giornâ d’ancheu o ghe l’à into stoppin
Unna vòtta a l’ea unna bella dònna, e a l’à avuo un muggio de innamoæ, ma oua a fa mäpró.
Emmo avuo a boña idea de partî a-a mattin fito, tanto da schiffî a cädua
Ei avuo famme e sæ e ei patio a smangiaxon, ma no poeivi ni mangiâ, ni beive e ni grattâve
Quelli tanardi an avuo ben ben de occaxoin inta seu vitta, ma l’an straggiæ
Aviò da travaggiâ pe coscì, se vorriò ottegnî quarcösa da-a vitta.
Quande ti saiæ arrivou à Zena, t’aviæ da pösâte.
L’òmmo ch’o l’avià o moro ciù bon, o l’avià guägno.
Poei dî cöse voei, ma unna dònna ch’a va in gio à fâ vedde e scciappe, a l’avià de longo a sveuga de scorlussoa.
Aviemo da giaminâ, se voemmo arrivâ in çimma à sta montâ chì.
Aviei fiña raxon, ma v’ò piccou drento in desdaxo.
Quella brancâ de legere, no gh’avian mai di belli voti
Chi ve l’à dito, che mi agge coæ de vegnîve apreuvo?
Veuggio fâ che t’aggi sprescia, ma a-o manco un segno co-a man ti me ô peu fâ
Quello lemo lì o l’é un precaccin, pâ ch’o l’agge da fâ tutto lê.
A figgia me pâ ch’a l’agge de boñe qualitæ e de boñe intençioin.
Chì coscì, inte sto scagno, pâ de longo ch’aggimo da vortâ o sô co-e stanghe
Mi son de l’opinion ch’aggiæ raxon, ma o cappo o no â pensa de coscì
Inte sto quartê chì, me pâ ch’aggian di mori asbironæ
Se mi avesse un muggio de palanche, me parrieiva de poei fâ de gimichie.
Se ti t’avesci un pittin de bäziña, ti porriësci anche mangiâ.
Me creddeiva che o messiavo o l’avesse de za disnou, incangio o l’é tòsto che stæto sciù.
Tòsto che a madonnâ a l’é stæta sciù, chi l’avieiva maiciù credduo ch’a l’avesse coæ de fâ i mestê?
No me l’avieiva maiciù pensou che avescimo mai tanto cû da attrovâ averta unna butega à st’oa.
No treppo afæto; se gh’avesci un pittin de fortuña, porriësci dâve a-i dæ e guägnâ.
An piggiou unna corsa, manco s’avessan da parteçipâ a-e Olimpiade.
Mi avieiva za un pittin de famme; cöse ti ne diësci de fâ un mëndin?
M’é vegnuo coæ de fummâ; no ti ghe l’aviësci unna çigaretta?
Mæ cugnou o l’avieiva un muggio de dinæ da parte, se o n’avesse avansou in zoventù.
Mæ seu a l’avieiva za trei figgeu, se a foïse maiâ.
Niatri no gh’aviëscimo de beseugno de louâ, se no foïse pe çerte neçescitæ.
Viatri no gh’aviësci a sveuga de pellandroin, se anesci à louâ.
Quelli doî sposoei avieivan de beseugno de svaiâse un pittin, incangio de stâ delongo serræ in cà.
O l’à avuo o moro de dîme che son nescio.
A Tirde a l’à avuo unna vitta ben ben ciù affortunâ che seu seu.
Stæto avuo o penscionamento, o Mario o l’é partio pe-e Bahamas.
Stæta avua unna baccâ inta testa, me son sentio ciufito alloou,
Avendo brasca, son stæti arrægæ à arröbâ.
Aggiæ reguardo pe-a röba di atri, scarmi grammi!
Comme se fa à avei coæ de dormî into mezo de sta cancaribba?
Mi son o Segnô teu Dê, no t’aviæ atro Dê feua che mi.
Ma ti t’ê franco scemmo, ti ô sæ? No ti sæ stâ a-o mondo.
Quello zoeno ch’o se mette e die into naso o l’é un mäducou, in mæ davei!
Quella zoena a l’é vestia a-a mòdda e a stà fiña ben, in mæ davei!
Semmo de Zena, semmo da Foxe; se ne gia e cogge no piggemmo ciù moggê
Sei unna famiggia de abbellinæ, che no ve sei manco levâ d’inti pê.
Che bella cà ch’an, pe quattro gatti ch’en.
Mi ea da solo in cà e aiva poia à arvî.
Da quello che me sovvëgno, t’ëi o ciù fuccao de tutta a scheua.
Quande finiva a scheua, lê o l’ea o primmo ch’o scappava via.
A Maiòllo a l’ea a ciù bella de tutta a scheua; a l’ea inti seunni de tutti i compagni.
Mi e o Loenso eimo doî vertadëi gandolli, doe pellegramme.
Ma comme? Viatri doî ëi za lesti da stamattin fito e no ei dito ninte?
De tutta a bregadda, o Bacciccia e o Steva ean i ciù aspoinii.
Son stæto o ciù pöveo che tutti, oua son o ciù moscio.
Caa mæ, no stâ à rangognâ; unna vòtta t’ê stæta zoena, ma i anni passan pe tutti.
O Orlando o l’é stæto de tuttti i eröi o ciù larghê e o ciù animoso, ma dapeu o l’é inmattio.
A Texo a l’é stæta unna cheuga bulla, ma da vegia a l’é vegnua matta e a l’inandiava i ravieu de pescio, che no fan parte da nòstra tradiçion e à mi me mettan angoscia.
In tempo de guæra, mi e lê semmo stæti offiçiæ de tæra.
Viatri de Sampedæña sei stæti i primmi à assazzâ a bizara fainâ de l’atra seia.
I sordatti son stæti in condiçion d’assätâ o fortin e occupâlo.
Mi saiò un bollibæ, ma ti t’ê un fissou con e teu idee.
Gioanetta, ti ti saiæ a regiña da festa.
O Gaitan o l’é pròpio un gondon! O no saià miga solo che lê à voeise arruffianâ o cappatasso!
A â saià unn’aspertoña, a Beddin? Tòsto ch’a l’à sentio ch’a comensava a rattella, a l’é scentâ.
Quande aviemo avuo traversou o sciumme, saiemo sarvi.
Aviei tutti i ascciæimenti neçessäi da parte mæ e saiei satisfæti, ghe veddiei,
Lô saian di asperti, ma mi ô son ciù che lô.
Ti me domandi se mi segge lesto ò no; mi t’ò de za repricou de scì.
Che ti ti seggi un òmmo ò unna dònna, un möo ò un gianco, pe mi a l’é a mæxima.
Voemmo che l’òmmo o segge libero da-e seu cadeñe.
Che quella do Duxe a segge unna carrega ancheu stæta abrogâ, no veu dî guæi ninte.
Beseugna che seggimo lesti e addesci pe tutti i caxi.
No m’indubito che seggei de gente bulle e intrante into seu lou.
Ma ti te ô creddi ti, che seggian pròpio lô, à aveilo scrito? Mi na.
Che mi foïse de za un professô de çinquantedoî anni, pe lê no voeiva dî ninte.
Se ti ti foïsci unna brava venditoa, mi t’accattieiva quarcösa.
No voeiva dî ninte che lê o foïse de za mòrto; l’an desotterrou.
Me l’aspëtava, che a lengua a foïse de za dezeâ.
A l’ea unna sveuga ch’aivan cacciou za de l’Etæ de Mezo, che à Zena foïscimo tutti raixi.
Se ô pensavimo che foïsci do bello avari, ma oua ei scompassou tutti i termi.
Se creddeivimo che foïsan de za arrivæ, in cangio n’ean manco partii.
Mi saieiva de l’idea d’anâ à pe gòtti.
Ti saiësci ciù saio se no ti bevesci ninte; beive te fa mâ areo.
O Mario o saieiva ciù saio, se o se fesse fâ ciù reo o licô.
A Ornella a saieiva ciù à l’euggio, s’a desse mente à donde a mette i pê.
Saiëscimo di tanardi, se descimo a mente à quello che dixe i scignori.
No ti saiësci maiciù credduo, se ti contesci cöse t’æ visto.
No saieivan ciù lô, se se mettessan à fâ do ben.
O passou o l’é stæto e o no ven ciù inderê.
A torta de nataliçio a l’é stæta bramâ de pe coscì.
Dòppo ëse stæti lì, son partii de presente.
De ëse stæte acciappæ, e spie se son arreise.
O no l’é stæto bon de defendise, ësendo da pe lê.
Seggi contento de quello che t’æ avuo da-a vitta; no se peu avei tutto.
L’ëse o l’é, o no ëse o no l’é
Ò da anâ à Saña, ciù fito che pòsse.
T’æ da savei che i fonzi neigri son bizari da mangiâ, segge in sciâ grixella, segge appanæ e friti.
Quand’o rattella co-a moggê, o l’à da veddisela con seu seuxoo
Quand’a l’à da contentâ a seuxoa, son momenti brutti.
Quande dovemmo partî, beseugna che partimmo.
Se dovei mangiâ quarcösa, megio che ghe dæ unna bòtta.
Se devan vegnî, che vëgnan, ma mi no î veuggio vedde.
Aiva da parlâ co-o professô, ma o l’ea in retardio.
Se t’aivi da confessâ quarche mastrusso, t’æ perduo un laccion.
O l’aiva sorviatutto da fâse unna dossa, perché o spussava comme tutto.
Avanti de mangiâ, a doveiva tegnîse à mente de dî e preghee.
Eimo inta ciù bella pinæa, promê a-a mæña, e doveivimo ascordâse pe un pittin a vitta de çittæ.
Doveivi ciantâla lì de mogognâ, ancheu gh’é o ciù bello sô.
Aivan mangiou, aivan bevuo; doveivan finîla de rangognâ.
Ò avuo da giaminâ tutto o giorno, ma con l’aggiutto do Segnô son sciortio à sorvevive.
T’æ avuo da affrontâ un greive peigo, ma oua ti ô peu tegnî pe scompassou.
Quello zoeno o l’à dovuo passâ a seu infançia co-i vegi messiäi.
Quella dònna a l’à avuo da passâ tòsto tutta a seu vitta in sce unn’isoa deserta.
Emmo dovuo rescignâse à vive inta bora.
Dòppo tanto ticossâ, ei dovuo ammette ch’aivi tòrto.
Pe tanti secoli, an dovuo contentâse de castagne e recheutto.
Aviò da anâ à Saña, doman mattin fito.
In ponto disnâ, ti te doviæ contentâ.
Beneitossæ! O dovià sciamprâ, ò poia mi.
A scignoa a dovià stâsene queta e no mesciâse de de chì.
Aviemo da appensâse ben à tutto quello che gh’é da fâ.
Viatri sei ben cöse l’é che doviei dî e fâ.
Lô dovian mettise e mascare e intrâ inta Pòsta.
Ma se peu dâ, che mi agge da ëse mai tanto desdicciou?
Ma che ti t’aggi da stâ sciù tutte e mattin mai tanto fito, no l’accapiscio.
Che lê o l’agge da addesciâse de mattin fito, l’é normale.
Sta desdiccia do bellin, soppoño ch’a l’agge da scorrîte ti ascì.
Non gh’é nisciuña raxon, ch’aggimo da fâ mai tanto sciato.
Ch’aggei da partî mai tanto fito, o l’é un vertadeo scabrincio.
No l’açettiò mai, che devan moî fito.
No me l’aspëtava, che dovesse anâmene mai tanto fito.
E chi se ô creddeiva, che t’avesci da demoâte mai tanto?
M’ò appensou che lê o l’avesse da dâse ciù da fâ, pe ottegnî quarcösa.
No se ô pensavimo che, pe desgraçia, a Margaita a no l’avesse guæi da vive.
Che desdiccia, che dovescimo anâ fin lasciù à pê!
De no aveive veddui pe mai tanto tempo, tutti se creddeivan che dovesci ëse mòrti.
Comme no voeivan d’in gio quelli gandolli e deslögi, an stabilio che dovessan stâne a-a larga.
Dovieiva veddila nua, per rendime conto da scituaçion.
Pe accapî ciù ben comme sta e cöse, ti doviësci montâ in sciô bricco.
O Franco o dovieiva finîla de dî de böxie.
A Maria a dovieiva saveilo che e cöse no stan de coscì.
Aviëscimo da anâ à Milan, inte sti giorni.
Oua che l’é meno cado, doviësci partî.
E fòrse de l’òrdine dovieivan ëse za à conoscensa di fæti.
Mi so ciù che ben quello che m’é dovuo.
Sta recompensa chì a t’é dovua.
I önoî, che gh’an reiso, ean dovui.
E onoranse funebre tributæ gh’ean dovue.
Dovendo partî fito, o l’é stæto sciù à quattr’oe.
Sta cösa chì, ti ti te â devi mette ben inta testa.
No me gusta nisciun astræto dovei, ni dovei ëse.
Pòsso savei cöse l’é che t’ê apreuvo à fâ, chì coscì?
Mia se ti peu vegnî chì à dâ unn’euggiâ.
Lê o no peu fâ ninte areo, in ponto traspòrti urben.
Mæ zuamento, st’assessoa chì a peu fâ pöco ben,
De fronte à unna desgraçia pægia, tutti niatri poemmo fâ pöco ben.
Quello che poei imprende a l’é unna stissa d’ægua into mâ de l’ignoransa.
In mæ davei, contra a pestegadda, peuan solo che arrecommandâse a-o Segnô.
Poeiva sciamprâ ciù fito, ma no l’ò fæto.
Ti poeivi fiña mangiâ quarcösa de ciù.
O Gieumo o poeiva demoâse a-a festa, ma o s’é angosciou.
A Lisabetta a sa ch’a poeiva accoegâse fito.
Poeivimo vive ancon, ma n’é stæto ciù cao de moî.
Poeivi dîlo avanti, che sei di meschinetti, di fradellin.
Se ean stracchi, poeivan fiña accoegâse.
N’ò posciuo desfiguâli pe unna bricca, ean inmascaræ.
Ti t’ê stæto affortunou inta vitta, apreuvo che t’æ posciuo studiâ.
O Mario, tòsto ch’o l’à posciuo, o s’à accattou unna machina.
A dònna, ch’a l’à ottegnuo unn’instruçion, a s’à posciuo permette fiña de no maiâse.
Con arriescî à piggiâ sciou, emmo posciuo nuâ, tanto da toccâ a riva.
Con dâ di gren scrolloin, ei posciuo liberâve da-e ligagge.
Eimo de za scappæ, e i nemixi n’an posciuo fâ ninte.
Porriò ëse presente, a-o manco l’é quello che spero.
Quande t’aviæ avuo finio de louâ, ti porriæ anâtene via.
O Lusciandro o porrià dî a seu opinion, s’o vorrià.
A Lina a fa de mäpró, ma a porrià sciortî d’in prexon, no avanti d’avei scontou a peña.
L’é di anni che o nòstro pòpolo o fizisce in cæñe; quande l’é che porriemo vedde torna o sô da libertæ?
Porriei vedde a luxe do sô, quande arviei i barcoin.
I òmmi porrian ëse liberi, quande ciantian lì de çercâ a libertæ.
Lascia che mi pòsse louâ sensa imbrincâ inte di sappelli.
Che ti ti pòsci anâ pe delongo, scin a-i estremmi oexin do mondo.
Çerchiò à fâ de mainea ch’o pòsse sarvâse.
A Milena creddo ch’a pòsse vive anche sensa de mi, te ô pâ?
Me figuo che pòscimo anâsene ciutòsto fito.
Spero che pòsci dormî ben, sensa pesoin.
Se öguemmo che tutti pòssan vive in paxe, sensa dâ breiga à nisciun.
Poesse mi vive in solitæ, aluxi da-o sciato do mondo e da-i seu frexetti.
Semmo tutti che se ti poesci anâtene via, ti saiësci feliçe.
Se o Giöxeppe o poesse stâ de cà con niatri, o no ghe pensieiva un momento à stramuâ.
A Marina a mangieiva solo che costiggeue, hamburger e bananne, s’a poesse.
Semmo gente de çibbo; se poescimo, mangiëscimo da-a mattin a-a seia.
Sò ciù che ben, che se poesci parlâ, diësci tutto quello che gh’ei in sciô göscio.
Se ste prie poessan parlâ, ne contieivan de belle, te ô diggo mi.
Porrieiva vive da nababbo, se avesse portou à compimento quell’operaçion in banca.
Se ti mangesci tròppo pöco, ti porriësci vegnî scernio e vegnî peio.
Che moro peio! O Paride o no porrieiva mangiâ un pittin de ciù?
Unna dònna comme lê, a porrieiva anâ in gio carrega de aggibbi, à uso Madònna do Petròlio.
Porriëscimo fâ unna campagnata a-a mæña, cöse ti ne dixi?
In sciô mâ porriësci navegâ, incangio che a-a mæña piggiësci o sô.
Quelli doî porrieivan viægiâ pe di anni, ma vegnieivan inderê comme di straccoi.
De quello libbro, no emmo mai posciuo accapîghe bricca.
Stæta vegnua à riva, a s’é posciua accoegâ, ma a paiva unna baleña straccoâ.
Dòppo avei viægiou tòsto pe tutto o tempo in pê, se semmo posciui assettâ verso o cappolinia.
Ve sei posciue vedde torna inte quello vegio cine super8.
Poendo fâlo torna, ô faieiva torna, e ti ascì, creddo.
Che ti pòsci moî ammassou, besugo bon da ninte!
Voei o l’é poei, coscì se sòle dî, donca se ti veu, ti peu fâlo.
Veuggio ëse o baccan da mæ vitta, sensa nisciun sappello.
Se ti veu anâtene, t’ê areo libero de fâlo.
O figgeu o veu un gelato, con sta giornâ mai tanto cada, accattighelo.
A figgetta a veu tanto ben a-a seu bugatta, mæximo s’a l’é fæta solo che de pessa.
Voemmo o retorno da Repubrica de Zena, autònoma e independente.
Se voei mangiâ a çimma a-a zeneise, ò donca i ravieu co-o tocco, ei da dîlo.
Lô veuan anâsene co-o celere, ma à st’oa chì no ghe n’é.
Voeiva anâ fin à Rensen, ma in giornâ gh’é o sciòpero di treni.
Se ti voeivi mangiâ e tomaxelle, l’unica a l’é che ti te l’inandi da pe ti.
A galante a l’à arrægou à çerne tra lê e l’atra, ma lê o no voeiva: a l’ea unna neccia de grammo fâ.
A figgia a voeiva che lê o çerchesse a-o manco à descorpâse, ma lê o no se gh’é manco provou.
Voeivimo montâ co-a strafia fin à Montallegro, ma l’ea za vegnuo tardi.
Scì, voeivi raxonâ con lê de quella costion, ma o l’é tutto tempo straggiou.
Pe no stâ à asgreiâ do tempo preçioso, voeivan partî avanti l’öroa, ma se son addormii.
Ò vosciuo vedde tutti i mæ figgi e i mæ pænti da-a mæ testea do letto, avanti de moî.
T’æ vosciuo xeuâ e à xeuo t’æ vedduo veie e ville e villin e vallæ e campi da volley.
O l’à vosciuo fâ da scemmo pe no pagâ de daçio, ma o l’é arrestou pagou ben.
A Lina a l’à vosciuo fâ mai tanto a presuminosa, ma te ô diggo mi ch’a l’à cagou i ciummoin.
Emmo vosciuo festezzâ o Dënâ in famiggia, ma n’é toccou de rogne.
Se voeivi vedde o rebecucco, ve sei inaræ de secolo.
Voeivan ammiâ a partia de ballon, ma a televixon a fonçionava à bellin de can.
Aspoinio in scî proei arsoii vorriò scorrî ciæbelle de neutte, e de giorno grilli, çigae, grillasse e cattainette.
Semmo che ti vorriæ ëse presente a-a festa.
O Mascimo vorrià arvî de ficco i seu regalli de Dënâ e stâ à sentî e scigoe.
A moggê a vorrià ëse missa de drito a-o corrente de belle impreise do maio.
T’ê seguo che, stæti arrivæ fin lazù, vorriemo vegnî inderê à cà mai tanto fito?
Tòsto che veddiei o lô, vorriei scappâ de drito, maniman o ve mangia.
No vorrian fâ unna pægia figua da cicolatê.
S’appensan che mi veugge sposâ seu figgia, ma gh’é stæto un aro.
Se do caxo ti te veuggi lavâ, o bagno con l’ægua cada o l’é lesto.
No se ô credde nisciun, ch’o veugge pe in davei appissâ o feugo a-o scagno.
Solo che lê a veugge, e a porrieiva ëse ricca inte un bagio de gallo.
Faiemo e valixe e partiemo, basta che veuggimo partî.
Veuggiæ avei a compiaxensa d’anâvene, maniman ve mandemmo feua à son de casci into cû.
No semmo se lô veuggian anâ ò restâ.
Se voesse mangiâ i merelli, me l’accattieiva, ti peu stâ seguo
Manco se ti voesci, ti porriësci vegnî ricco.
S’o voesse, o porrieiva ëse un cheugo milia.
A lalla, s’a voesse, a ne coxinieiva unna gattafoa bizara, ò un scciattamaio; oua a l’à da tiâ a crosta co-o cannello.
Se voescimo moî, no ne manchieiva a còrda da appiccâse.
Gh’é stæto di belli ch’à riuo, pe quello che l’é parsciuo che voesci dâ da intende.
No se l’à credduo nisciun, che voessan ammassâse pe in davei.
Vorrieiva che ti desci mente à quello che son apreuvo à dîte.
Ti vorriësci anâ à Portofin co-o battello, staseia?
O Ghiggermo o vorrieiva e trenette co-o pesto, à disnâ.
A Netta a vorrieiva fâse e onge, ma a perrucchea ancheu a l’é in festa.
Vorriëscimo che tutti foïsan contenti, ma o l’é un seunno imposcibile.
Creddo che no vorriësci mai perde un brasso in guæra.
Lô vorrieivan xeuâ co-a fantaxia e tegnîse a-o de d’ato de sence costioin materiale.
O s’é sciamprou ciù do vosciuo.
St’angosciosa chì, no l’à vosciua nisciun, comme compagnia.
Sto regolamento chì o l’é stæto vosciuo da-a direçion de l’uspiâ.
A ciaveuia ghe l’an vosciua mette pe ciù tanta seguessa.
Voendo ëse maligni, o no saiva de cöse o l’ea apreuvo à raxonâ.
Veuggi ëse bravo, studioso e appascionou do teu travaggio.
No se sa, se pe ottegnî unna cösa, baste voei.
Zeughi de carte da tradiçion ligure
Ne dixe i studioxi che e carte en arrivæ inta penisoa italiaña da-o Levante do secolo XIV, pe mezo di trafeghi pe mâ, e che de chì se son spantegæ pe tutte e çiviltæ ponentiñe, fin a-e Americhe.
Demoa antiga e nòbile, delongo apprexâ da tutte e classe soçiale, un solo masso de carte o ve permettià d’inandiâ de miggiæa de zeughi despægi, tutti co-a seu stöia e con unna seu mainea de mette a-a preuva e vòstre capaçitæ intellettuale e de conçentraçion.
Inte sto scito emmo vosciuo arrecheugge e regole de un numero de zeughi de carte liguri, compreiso dötrei che ean à reisego de scentâ do tutto.
Famiggia di taròcchi
Tegnuo da ben ben de zugoei pe-o zeugo de carte o ciù nòbile e strategico, da-a seu invençion do secolo XV inte l’Italia do settentrion o zeugo di taròcchi o l’à viægiou pe tutta l’Euröpa, e o l’é arrivou fiña a-o Texas e a-a Groenlandia.
Pe di secoli, i taròcchi en stæti un di zeughi i ciù pratticæ in Liguria.
Pe desgraçia, a-a giornâ d’ancheu i zugoei de sto antigo zeugo s’incontran delongo ciù de ræo.
Squæxi scentæ sensa lasciâ de traccia, e regole di taròcchi liguri en stæte documentæ e sarvæ graçie a-o travaggio de di appascionæ che an arrecuggeito e testimonianse di pöchi zugoei arrestæ.
Taròcchi à pessigo
2
Belliscimo zeugo de taròcchi ligure assæ particolâ, pin de vivessa e con unna profonditæ strategica ch’a s’attreuva de ræo inti zeughi pe doî.
Impæntou co-o treisette.
Gatti
2-4
Verscion originäia do zeugo de taròcchi ligure.
Se ghe zeuga inta quattro (à cobbie), inta trei ò inta doî (tutti da pe lê).
Impæntou co-o zeugo de taròcchi de l’Italia do settentrion dito Mitigati, ma con de particolaritæ che ghe dan ciù tanta profonditæ strategica.
Famiggia da sgobba
A sgobba o l’é un di zeughi italien ciù conosciui.
Stæta inventâ fòscia à Napoli do secolo XVIII, a s’é spantegâ insemme a-e seu variante pe tutta l’Italia e à l’estranxeo ascì.
I zeughi descriti chì de sotta en e variante tradiçionale pratticæ in Liguria, inte regioin vexiñe, e da-e communitæ ligure à l’estranxeo.
Cirolla
Demoa ligure par excellence, a cirolla a l’entuxasma grendi e piccin.
Inte sto zeugo façile da imprende, i capriçi da Fortuña ammerman e differense tra esperti e prinçipianti.
O no l’é un zeugo che se ghe zeuga in scilençio: à cirolla se ciarla, se ciætezza, se rie, se se rattella.
Cirollon
4
Fræ grande da cirolla, pe zugâ a-o cirollon gh’é beseugno de un pittin ciù de conçentraçion e serietæ.
Comme recompensa, attroviæ un zeugo ch’o ve daià a poscibilitæ de progettâ de strategie ciù complesse, ma co-o mæximo axillo da cirolla.
Famiggia da biscambiggia
A biscambiggia, insemme a-e tante seu variante e a-a briscola, a vëgne da unna famiggia de zeughi franseixi estinti ch’a l’aiva tra i seu membri a brisque, a brusquembille e o briscan.
Arrivæ inta penisoa italiaña, sti zeughi an dæto origine à ben ben de variante.
Chì de sotta descrivemmo e variante primmäie ligure.
Biscambiggia
2, 3, 4, 6
Coxo ligure da briscola, a-a quæ o l’assomeggia ben ben.
Zeugo assæ sencio, a-o ponto ch’o se porrieiva definî banale.
A veitæ a l’é che a biscambiggia – dæto ch’a no domanda tròppa conçentraçion – o l’é o zeugo perfetto pe-i zugoei che veuan ciarlâ e demoâse sensa stâ à açervellâse.
Mariagio
Verscion ciù compricâ e strategica da biscambiggia inta doî.
Spantegâ pe tutta a Liguria, ma a-a giornâ d’ancheu a l’é zugâ ciù che tutto into levante.
Biscambiggia ciammâ
5
Bella variante da biscambiggia assæ ciù strategica, pe çinque zugoei in doe squaddre.
A-o comenso, a compoxiçion preçisa de squaddre a no l’é conosciua da-i zugoei.
Chi o saià o traitô?
Atri zeughi
I zeughi in deuvia in Liguria (ancheu ò in antigo) no finiscian con quelli de sta lista.
Tra i ciù importanti no ancon descriti inte sto scito voemmo arregordâ:
A belòtta, spantegâ pe tutto o levante ligure.
A l’é arrivâ in Liguria da-a Fransa, donde o l’é o zeugo naçionale (o nomme originäio franseise o l’é belote).
A dita Dal Negro a fa un masso zeneise da 32 carte apòsta pe sto zeugo.
O picchetto, un atro zeugo franseise (piquet).
O gòffo, un zeugo d’azzardo fòscia d’invençion zeneise.
Coscì comme a primmea, o se peu consciderâ un messiavo do poker.
O treisette, zeugo spantegou pe tutta a penisoa italiaña, co-e seu tante variante comme o ciammatrei.
Taròcchi à pessigo (ò chinze) zeugo ligure pe doî zugoei
Graçie à Romano Romani de Zena pe avei scompartio e regole do zeugo, e a-i atri zugoei che n’an mandou de testimonianse de variante addeuviæ da-e seu bande.
Graçie ascì à Jonatan Kandell pe aveine aggiuttou à ammegioâ sta pagina.
Contegnui
Noçioin de base Masso Moen Distribuçion
Masso
Moen
Distribuçion
Execuçion Preise Attaccâ Replicâ Fâ preisa Pescâ da-o muggio Ponti de masso O matto Bagatto urtimo
Preise
Attaccâ
Replicâ
Fâ preisa
Pescâ da-o muggio
Ponti de masso
O matto
Bagatto urtimo
Boñe
Ponti
Noçioin de base
Pe zugâ s’addeuvia un masso de taròcchi da 78 carte, fæto de 14 carte de mersa divise inte 4 merse (coppe ♥, dinæ ♦, scioî ò bastoin ♣ e spoæ ♠), 21 taròcchi numeræ da l’1 a-o 21, e o matto (ch’o l’à o numero 0 inte çerti massi).
E carte de mersa en, pe ordine crescente, 1 (ò asso), 2, …, 9, 10, sbiro (S), cavallo (C), dònna (D), òmmo (Ò).[1] I taròcchi guägnan in sce tutte e atre carte, e tra doî taròcchi o guägna quello co-o numero ciù erto.
O matto o l’é unna carta speçiale, e o seu ròllo o saià descrito inta seu seçion.
O zeugo o l’é fæto de un numero de moen, che en e fase de zeugo tra unna distribuçion e l’atra.
Unna partia a l’é fæta de un numero pâ de moen, pe sòlito doe ò quattro, segondo pe quante tempo se veu zugâ.
Pe-a primma man, o massê o l’é cernuo à caxo. Dapeu, pe-e moen apreuvo, i zugoei s’alternan into ròllo.
O massê o remescia e carte e o ê pòrze à l’avversäio pe coppâle.
Dapeu o massê o s’ê piggia torna e o dà 15 carte pe zugou, çinque pe vòtta, à partî da l’avversäio; dapeu o mette o resto do masso (o muggio) da arente, coverto.
Execuçion
E moen do zeugo en fæte de unna serie de preise. Unna preisa a l’é a fase de zeugo inta quæ ciaschedun zugou o calla unna carta.
Inte ògni preisa, o zugou ch’o zeuga pe-o primmo, dito zugou in attacco, o calla unna carta (con mettila descoverta into mezo da töa) e l’avversäio o replica con callâne unn’atra. O guägna a preisa – e o cattua e doe carte in sciâ töa – o zugou ch’o l’à callou a carta a ciù fòrte.
O zugou in attacco o peu callâ unna carta chesesegge de quelle ch’o l’à inte moen.
A-o prinçipio de unna man, o comensa in attacco l’avversäio do massê.
Dapeu, o zugou ch’o l’à guägno a preisa o calla pe-o primmo inta preisa apreuvo, e o zeugo o va avanti à sta mainea fin à quande l’é finio tutte e carte.
O zugou ch’o replica a-a carta callâ in attacco o l’à da fâlo segondo e regole chì dabasso.
Se l’é stæto callou unna carta de mersa in attacco, e o zugou ch’o l’à da replicâ o l’à de carte de quella mersa, aloa o l’à da callâne uña chesesegge; s’o no l’à de carte de sta mersa, aloa o l’à da callâ un taròcco chesesegge; s’o no l’à di taròcco, o peu callâ unna carta chesesegge.
Se l’é stæto callou un taròcco in attacco, e o zugou ch’o l’à da replicâ o l’à di taròcchi ciù erti, aloa o l’à da callâne un chesesegge; s’o n’o l’à di taròcchi ciù erti, aloa o l’à da callâne un ciù basso chesesegge; s’o no l’à di taròcco, o peu callâ unna carta chesesegge.
A sola ecceçion, ch’a permette de no dâ a mente à ste regole chì de d’ato, o l’é o matto.
O seu ròllo o saià descrito inte unna seçion dabasso.
O fa preisa, ò sæ o cattua e doe carte in sciâ töa, o zugou ch’o l’à callou o taròcco ciù erto.
Se no l’é stæto callou de taròcchi, o fa preisa o zugou ch’o l’à callou a carta ciù erta da mersa d’attacco.
O zugou ch’o fa preisa o cattua e doe carte in sciâ töa e o ê poñe coverte into seu muggetto de preise da arente à lê.
Dapeu, se l’arresta ancon de carte into muggio, o zugou ch’o l’à guägno a preisa o pesca unna carta, o â mostra à l’avversäio, e o s’â piggia inte moen.
L’avversäio o fa o mæximo.
A man a va avanti à sta mainea (attaccâ-replicâ-cattuâ-pescâ) fin à quande o muggio o finisce.
À sto ponto, i zugoei zeugan ancon pe chinze preise co-e carte che an inte moen.
Stæte terminæ ste chì ascì, a man a finisce e se conta i ponti.
A-a fin da man, ciaschedun di zugoei o guägna un ponto pe ògni træ carte stæte cattuæ inte preise.
Se o numero de carte cattuæ da un zugou o no l’é divixibile pe trei, un resto de doe carte o s’à da arriondâ de d’ato, e un resto de unna carta o s’à d’arriondâ dabasso.
In azzonta, e carte da töa dabasso, se en stæte cattuæ, van ciascheduña o numero de ponti mostræ.[2]
A somma di ponti de masso ottegnui da-i doî zugoei a l’é donca delongo 78 pe man.
O matto o l’é unna carta speçiale ch’a se peu callâ in replica à chesesegge carta.
O matto o peu ëse callou ascì comme carta d’attacco, into quæ caxo l’avversäio o l’é libero de replicâ con chesesegge carta.
Chi o zeuga o matto o perde delongo a preisa.
Sciben, o no perde o matto: dòppo ch’o l’à callou, o s’ô repiggia e o ô mette into seu muggetto de preise, pe traverso e descoverto.
Dæto che o zugou ch’o l’à callou o matto o l’arresta con unna carta de ciù (perché o l’à «sarvou» o matto da unna preisa ch’o l’à perso), o l’avià da dâ à l’avversäio unn’atra carta in scangio: saieiva à dî, o l’avià da guägnâ unna ò ciù preise apreuvo à quella dond’o l’à callou o matto, e o l’avià da dâ unna de carte chesesegge de quelle cattuæ inte ste preise à l’avversäio.
Stæto fæto o scangio, per arregordâse d’aveilo fæto, a carta do matto a l’à da ëse giâ torna comme e atre into muggetto de preise.
Se o zugou ch’o l’a callou o matto o no l’arriësce à dâ unna carta in scangio (saieiva à dî ch’o no l’arriësce à guägnâ a-o manco unn’atra preisa dòppo aveilo callou), a-a fin da man o l’avià da dâ via o matto à l’avversäio.[4]
Se o taròcco numero 1 (dito bagatto) o l’é callou inte l’urtima preisa da chisesegge, o zugou ch’o fâ sta preisa o guägna ascì 20 ponti in azzonta.
Sto bonus chì o l’é dito bagatto urtimo.[5]
Avanti de callâ a seu carta, inte chesesegge preisa, i zugoei peuan guägnâ di ponti in azzonta con accusâ (annonçiâ) d’avei inte moen de combinaçioin speçiale de carte, dite boñe, bonzeughi ò accuxi.
E boñe poscibile en:[6]
Se un zugou o no l’accusa, o no guägna i ponti correspondenti. Se però o veu guägnâ i ponti de unna boña, o l’à da accusâla e mostrâne e carte.
Se peu accusâ e boñe inte chesesegge preisa, ma solo avanti d’avei callou a seu carta.
Se peu accusâ ciù de unna boña pe man, compreiso ciù de unna famiggia de merse despæge, ò ciù de un quaterno ò de un terno de carte despæge.
L’é permisso d’addeuviâ e mæxime carte pe ciù de unna boña: pe fâ un exempio, un zugou con 10 ò ciù tanti taròcchi, comprexi l’1 e o 20, e co-o matto ascì, o peu accusâ segge taròcchi segge gatti.
Pe-a boña di taròcchi beseugna accusâ a-o manco 10 taròcchi, e a vâ 1 ponto pe taròcco mostrou.
Un zugou con ciù de 10 taròcchi o peu dispoñe de tegnîne quarchedun segretto, into quæ caxo o guägna solo che i ponti correspondenti a-i taròcchi stæti mostræ.
Sciâ nottan che pe sta boña o matto o no l’é consciderou un taròcco, e donca no se peu contâlo comme un di 10 taròcchi.
Se un zugou o l’accusa taròcchi con un çerto numero de taròcchi, e dapeu o s’attreuva con ancon ciù de taròcchi inte moen, o peu accusâ taròcchi torna.
E accuse de taròcchi dòppo a primma van però solo che i ponti di taròcchi in azzonta: pe fâ un exempio, un zugou ch’o l’agge accusou 10 taròcchi (pe 10 ponti) e che apreuvo o n’accuse 12, o guägnià solo che 2 ponti de ciù pe sta segonda boña.
E boñe do quaterno e terno se peuan formâ solo che co-i sbiri, i cavalli, e dònne e i òmmi.
Se un zugou o l’accusa un terno e dapeu o s’attreuva inte moen tutte quattro e carte pe formâ o quaterno, o peu accusâlo.
Inte sto caxo però, o guägnià solo che 5 ponti pe-o quaterno, dæto ch’o l’aiva za guägno 5 ponti pe-o terno.
Un zugou o peu dispoñe ascì s’o veu, pe raxoin strategiche, de accusâ solo che un terno sciben ch’o l’à tutte quattro e carte pe formâ o quaterno, de mainea che unna carta a l’arreste segretta.
I ponti complescivi en fæti da-a somma di ponti de masso (78 inte tutto tra i doî zugoei), un numero variabile de ponti pe-e boñe e, se l’é stæto guägno, i 20 ponti do bagatto urtimo.
I ponti se scrivan in sce un papê, inte unna töa con doe colònne, uña pe zugou.
Pe ciascheduña man, i zugoei scrivan inta seu colònna i ponti de boñe stæte accusæ, un pe riga, e i ponti pe-o bagatto urtimo (quande l’é stæto guägno).
Inta riga dòppo scrivan i seu ponti de masso, e de sotta tian unna riga pe marcâ a fin da man.
Dapeu van avanti à scrive i ponti de moen apreuvo da mæxima mainea.
A-a fin da partia, ciaschedun zugou o somma i ponti da seu colònna pe ottegnî i seu ponti complescivi.
In sciô feuggio di ponti, da arente a-i ponti de boñe, o peu ëse utile scrive ascì o nomme da respettiva boña.
L’exempio chì dabasso o l’é de unna partia fæta de doe moen tra o zugou A e o zugou B. Inta primma man, o zugou A o l’à guägno 10 ponti con accusâ 10 taròcchi e o l’à guägno 2 ponti in azzonta apreuvo con accusâ 12 taròcchi; o zugou B o l’à accusou unna famiggia de dinæ e o l’à fæto bagatto urtimo; tutti doî i zugoei an guägno 39 ponti de masso.
Inta segonda man, o zugou A o l’à accusou un terno de cavalli pe 5 ponti, e dapeu o l’à accusou un quaterno de cavalli pe 5 ponti de ciù; o zugou B o l’à accusou gatti, pe 10 ponti; o zugou A o l’à guägno 20 ponti de masso, o zugou B o n’à guägno 58.
Inte l’exempio de d’ato, i ponti finali pe-o zugou A en donca 10+2+39+5+5+20=81, e pe-o zugou B en 10+20+39+10+58=137.
Nòtte
[1] Pe tradiçion, e carte de merse de dinæ e coppe ean dispòste, pe ordine crescente, 10, 9, …, 2, 1, S, C, D, Ò. Sta mainea eclettica de dispoñe ste merse a no cangia pe ninte a natua do zeugo, ma a l’à o solo effetto de confonde e idee e frustrâ i neuvi zugoei.
De conseguensa, sciben che sta mainea de dispoñe e carte a pâ ancon spantegâ in Liguria, m’é ciù cao no deuviâla.
[2] A proçedua pe contâ i ponti de masso descrita inte sta pagina a l’é un pittin despægia da quella da tradiçion.
I zugoei liguri, coscì comme quelli de tante atre regioin italiañe, contan e carte pe gruppi.
No staiò à descrive sta mainea chì, dæto ch’a l’é tròppo machinosa e matematicamente pægia à quella descrita de d’ato.
Pe unna descriçion de varie mainee de contâ i ponti inti zeughi di taròcchi, se peu leze A history of games played with the tarot pack di Michael Dummett e John McLeod.
[3] Pe-a ciù parte di zugoei co-i quæ emmo parlou o l’é o 21 ch’o vâ 4 ponti e o 20 o batte o 21.
Sta verscion de regole a l’é matematicamente pægia à quella descrita de d’ato, ma a stranessa do 20 ch’o guägna in sciô 21 a confonde de spesso e idee a-i neuvi zugoei.
Ò donca vosciuo formulâ e regole comme de d’ato, a-a mainea che m’ean stæte mostræ da figgeu: o resultato o l’é o mæximo da-o ponto de vista do zeugo, e e regole en ciù façile da mostrâ.
[4] A regola do scangio a l’é quella pe commun da-i zugoei che ò intervistou à Saña, e o l’é ascì o metodo descrito inte Antichi tarocchi liguri-piemontesi di G. Berti, M. Chiesa e T. Depaulis (Lo Scarabeo).
Sta prattica a no l’é commun à Zena, ma l’é plauxibile ch’a segge a mainea originäia d’addeuviâ o matto.
Sta mainea de zugâ o matto a pòrta à unna forma de tenscion davei interessante into zeugo: i zugoei veuan aspëtâ o megio momento pe deuviâ o matto ma, a-o mæximo tempo, se aspetan tròppo gh’é o reisego che no arriëscian ciù a guägnâ de atre preise (into quæ caxo saieivan obrigæ à dâ via o matto), ò che guägnan solo che de preise con de carte de valô (uña de quæ saieivan obrigæ à dâ via pe-o scangio).
[5] A regola do bagatto urtimo a l’é conosciua in Liguria ma a no l’é guæi addeuviâ.
Se pensa ch’a segge stæta in deuvia into passou in Liguria, e a l’é descrita ascì into libbro Antichi tarocchi liguri-piemontesi di G. Berti, M. Chiesa e T. Depaulis.
A l’é unna bella regola che conseggemmo d’addeuviâ!
[6] Gh’é ben ben de varietæ tra e boñe addeuviæ da-i varri gruppi de zugoei in Liguria: a boña di gatti a no l’é addeuviâ à Zena pe-o sòlito; o terno o s’addeuvia à Saña, ma o pâ ëse pöco conosciuo into resto da Liguria; incangio, a boña do quaterno a no l’é addeuviâ da-i zugoei spezzin. Pe sta pagina emmo fæto unna çernia representativa de boñe.
Ne pâ ch’a fonçioñe ben e ch’a dagghe unn’idea da diverscitæ de regole ligure. Graçie à Jonathan Kandell ch’o n’à aggiuttou à asseguâne che a çernia a fonçionesse ben.
Mariagio zeugo ligure pe 2 zugoei
O mariagio – zeugo da tradiçion ligure basou in sce l’antigo zeugo tedesco mariage – a l’é unna variante ciù strategica da biscambiggia inta doî.
Spantegou in antigo pe tutta a Liguria, a-a giornâ d’ancheu o l’é zugou ciù che tutto inta Liguria de levante.
Contegnui
Execuçion Preise Fâ preisa Pescâ da-o muggio Urtime preise Maiezzi Scangio do trionfo Ponti
Urtime preise
Maiezzi
Scangio do trionfo
Pe zugâ s’addeuvia un masso zeneise da 40 carte, fæto de 1 (ò asso), 2, …, 7, sbiro (S), dònna (D), òmmo (Ò) inte quattro merse de coppe ♥, dinæ ♦, scioî ♣ e spoæ ♠.
E varsciue de carte, da-a ciù erta a-a ciù bassa, en:[1]
Unna partia à mariagio a l’é fæta de un numero de moen, che en e fase de zeugo tra unna distribuçion e l’atra.
Se zeuga fin à quande un di zugoei o l’arriva a-o limite de ponti stabilio, ch’o l’é pe-o sòlito de 200 ponti.
Pe-a primma man, o massê o l’é çernuo à caxo.
Dapeu, pe-e moen apreuvo, i zugoei s’alternan into ròllo.
O massê o remescia e carte e o ê pòrze à l’avversäio ch’o ê coppa.
Dapeu o massê o dà sette carte pe zugou, uña pe vòtta.[2] Terminou sta distribuçion, o massê o mette unna carta descoverta in sciâ töa, e o ne creuve meitæ con mettighe o resto do masso (dito muggio) de d’ato, coverto.
A mersa da carta descoverta a l’é dita mersa de trionfo.
E carte de sta mersa, dite trionfi, guägnan in sce tutte e atre carte pe tutta a man.
Pe guägnâ unna man un zugou o l’à da fâ ciù tanti ponti che l’avversäio.
I ponti de ciaschedun zugou en a somma de varsciue de carte ch’o l’à cattuou, segondo a töa de d’ato.
E moen do zeugo en fæte de unna serie de preise. Unna preisa a l’é a fase de zeugo inta quæ ciaschedun zugou o calla unna carta.
Inte ògni preisa, o zugou ch’o zeuga pe-o primmo, dito zugou in attacco, o calla unna carta (con mettila descoverta into mezo da töa) e l’avversäio o replica con callâne unn’atra. O zugou in attacco o l’é libero de callâ chesesegge carta, e l’avversäio ascì.
A-o comenso da man, pe-a primma preisa, o l’é in attacco l’avversäio do massê.
Dapeu, o zugou ch’o l’à guägno a preisa o calla pe-o primmo inta preisa apreuvo, e o zeugo o va avanti à sta mainea fin à quande l’é finio tutte e carte.
O fa preisa, ò sæ o cattua e doe carte in sciâ töa, o zugou ch’o l’à callou a carta da mersa de trionfo a ciù erta.
Se no l’é stæto callou di trionfi, o fa preisa o zugou ch’o l’à callou a carta a ciù erta da mersa d’attacco.
O zugou ch’o fa preisa o cattua e doe carte in sciâ töa e o ê poñe coverte into seu muggetto de preise da arente à lê.
Dapeu, se l’arresta ancon de carte into muggio, ciaschedun zugou, à partî da quello ch’o l’à guägno a preisa, o piggia unna carta da-o muggio e o l’azzonze a-a seu man.
A carta giâ sotta a-o muggio a l’é consciderâ comme parte do muggio, e a saià l’urtima carta à ëse pescâ.
O zeugo o va avanti à sta mainea (attaccâ-replicâ-cattuâ-pescâ) fin à quande o muggio o finisce, compreisa a carta giâ de sotta.
À sto ponto, i zugoei zeugan ancon pe sette preise co-e carte che gh’arresta inte moen.
Inte ste urtime moen, o zugou in attacco o l’é delongo libero de zugâ chesesegge carta de quelle inte seu moen, ma e regole pe replicâ cangian à sta mainea:
Se un zugou o l’à de carte da mersa d’attacco, aloa o l’à da callâne uña; in azzonta, se poscibile, a carta callâ a l’à da ëse ciù erta de quella d’attacco.
Se un zugou o no l’à de carte da mersa d’attacco, o l’à da callâ un trionfo; s’o no l’à manco di trionfi, aloa o peu callâ unna carta chesesegge.
O zugou ch’o fâ l’urtima de ste sette preise o guägna 20 ponti.
Stæta fæta l’urtima preisa, a man a finisce e se conta i ponti.
Quande un zugou o l’é in attacco, s’o l’à inte moen unna cobbia òmmo-dònna da mæxima mersa (dita maiezzo ò boña), o peu deciarâla con mostrâla à l’avversäio avanti de callâ a seu carta.
Un maiezzo o va 20 ponti, ò 40 ponti s’o l’é da mersa de trionfo.
Segondo unna variante, se peu ascì guägnâ i ponti de un maiezzo cattuou:[3] se un zugou o cattua a dònna con l’òmmo da mæxima mersa, o guägna 20 ponti, ò 40 ponti s’en da mersa de trionfo.
Se un zugou o l’à inte moen o doî de trionfo, quande o l’é in attacco o peu scangiâlo co-o trionfo giou sotta a-o muggio.
I ponti de un zugou en dæti da-a somma de carte into seu muggetto de preise (segondo e varsciue dæte inta töa de d’ato), ciù i eventuali ponti guägnæ pe-i maiezzi e pe l’urtima preisa.
[1] Tanto o mariagio comme a biscambiggia e a briscola vëgnan da unna famiggia de zeughi franseixi estinti ch’a l’aiva tra i seu membri a brisque, a brusquembille e o briscan.
Inte sti zeughi, a segonda carta ciù fòrte dòppo l’asso o l’ea o dexe, o ciù erto di numeri into masso franseise.
Quande sti zeughi en arrivæ inta penisoa italiaña, donde s’addeuviava di massi de 40 carte sensa o dexe, inte de zöne comme a Liguria e o Basso Piemonte e gente an adattou o zeugo con deuviâ o sette (a carta numerica a ciù erta di massi de 40 carte) incangio do dexe.
Inte de atre zöne – squæxi tutto o resto da penisoa italiaña – fòscia pe infruensa do treisette l’é stæto incangio addeuviou o trei.A-a giornâ d’ancheu, in Liguria l’andio de addeuviâ o sette comme comme segonda carta ciù fòrte o l’é apreuvo à scentâ, e squæxi tutti addeuvian o trei.
[2] Gh’é ascì di zugoei che zeugan con çinque carte inte moen.
A verscion à sette carte a l’é, mæ pai, ciù interessante.
[3] Sta regola a no l’é addeuviâ da tutti. Gh’é ben ben de zugoei che contan solo che i maiezzi inte moen, e no quelli cattuæ.
Biscambiggia zeugo ligure pe 2-6 zugoei
Execuçion Preise Fâ preisa Pescâ da-o muggio Ponti
Variante Biscambiggia inta trei Biscambiggia inta quattro Biscambiggia inta sëi
Biscambiggia inta trei
Biscambiggia inta quattro
Biscambiggia inta sëi
A verscion originäia da biscambiggia a l’é pe doî zugoei.
In azzonta, inte seçioin dabasso saià descrito e variante pe trei, quattro e sëi zugoei.
E variante ciù strategiche mariagio (pe doî zugoei) e biscambiggia ciammâ (pe çinque zugoei) an e seu pagine.
Unna partia à biscambiggia a l’é fæta de un numero de moen, che en e fase de zeugo tra unna distribuçion e l’atra.
O fin o l’é de guägnâ doe moen pe-o primmo.[2]
Dapeu o massê o dà træ carte pe zugou, uña pe vòtta.
Terminou sta distribuçion, o massê o mette unna carta descoverta in sciâ töa, e o ne creuve meitæ con mettighe o resto do masso (dito muggio) de d’ato, coverto.
Pe guägnâ unna man un zugou o l’à da fâ a-o manco 61 ponti.
À sto ponto, i zugoei zeugan ancon pe træ preise co-e carte che gh’arresta inte moen.
I ponti de un zugou en dæti da-a somma de carte into seu muggetto de preise, segondo e varsciue dæte inta töa de d’ato.
O masso intrego o l’à 120 ponti, donca pe guägnâ a man basta aveine 61.
Se i zugoei fan ciaschedun 60 ponti, a man a l’é veua.
Variante
A biscambiggia inta trei a l’é squæxi do tutto pægia a-o zeugo inta doî.
Scarto Avanti de dâ e carte s’à da scartâ un di doî (pe-o sòlito o doî de spoæ), de mòddo che o masso o segge divixibile inta trei.
Senso de zeugo O primmo massê o l’é çernuo à caxo, e dapeu o ròllo o passa a-i atri into senso conträio a-e ragge do releuio.
Inta primma man, o zugou in sciâ drita do massê o l’é in attacco.
Dapeu, o zugou ch’o guägna unna preisa o l’é in attacco pe quella apreuvo.
Inte ciascheduña man, i zugoei callan e seu carte into senso conträio a-e ragge do releuio, à partî da-o zugou in attacco.
E regole pe determinâ chi guägna a preisa en pæge a-a biscambiggia inta doî.
Dapeu, zugoei pescan e carte da-o muggio à partî da quello ch’o l’à fæto preisa, e dapeu into senso conträio a-e ragge do releuio.
Fin O fin o l’é de guägnâ pe-o primmo træ moen.[2] Un zugou o guägna unna man se o fa ciù tanti ponti di avversäi.
Inti caxi donde o no gh’é un solo zugou ch’o l’agge fæto i ciù tanti ponti (ò sæ, se i trei zugoei fan tutti 40 ponti, ò se i primmi doî zugoei an o mæximo numero de ponti), a man a l’é consciderâ veua.
A biscambiggia inta quattro a l’é pægia a-a biscambiggia inta trei, ma se ghe zeuga in cobbia.
S’addeuvia tutto o masso da 40 carte, dæto ch’o l’é divixibile inta quattro.
I zugoei assettæ de fronte en inta mæxima squaddra.
Gh’é un solo muggetto de preise pe squaddra, ch’o l’é tegnuo da un di doî zugoei.
Pe-o sòlito se zeuga un numero pâ de moen pe partia.
No l’é permisso de communicâ a-o seu compagno e carte che s’an, ò che carta callâ.
A biscambiggia inta sëi a l’é pægia à quella inta quattro.
Gh’é doe squaddre de trei zugoei, assettæ alternæ de mòddo che no ghe seggian di compagni assettæ da arente.
Pe fâ vegnî o masso divixibile inta sëi, avanti de dâ e carte s’à da scartâ tutti i doî.
[1] Segge a biscambiggia segge a briscola vëgnan da unna famiggia de zeughi franseixi estinti ch’a l’aiva tra i seu membri a brisque, a brusquembille e o briscan.
[2] Segondo pe quante tempo se veu zugâ, se peu ascì stabilî un limite ciù erto.
Antologia da lettiatua ligure
O Conseggio o mette à dispoxiçion de casañe unn’antologia da lettiatua in lengua ligure, stæta realizzâ da-o Lusciandro Guason pe nòstra commiscion.
Chì o lettô o porrià fâse unn’idea da progresciva evoluçion da lettiatua zeneise e ligure inte l’andâ di secoli, segge da-o ponto de vista lenguistico, segge da quello do contegnuo: da-a poexia epico-çivile de l’Anònimo ò do Foggetta, à l’inspiaçion baròcca e gongorista do Cavallo, da-a poexia còmica do Piaggio, a-a lirica de stampo paisaggistico-intimista do Firpo, tutte e tendense vëgnan presentæ, à definî l’imagine de unna lettiatua complessa e ancon oua piaxeive a-a lettua.
L’euvia a l’é distribuia co-a liçensa libera CC BY-ND 4.0.
I estræti son de propietæ di respettivi autoî e son pubricæ con finalitæ didattica e de critica letteräia, sensa fin de guägno.
Secoli XII–XIII
Di secoli dozzen e trezzen i scriti letteräi, coscì comme quelli d’uso offiçiâ, à Zena e in Liguria en ancon tutti in latin, che à quelli tempi a l’ea a lengua de gente instruie.
Son in latin i Annali do Caffaro, co-o reisoconto de comme l’é stæto desventegou a menassa do Freirigo o Barbarossa; a l’é in latin a Chronica civitatis Ianuensis do Giacomo da Vaze, ch’a ne reciamma e vittöie da Melöia (1284) contra i Pisen, e de Laiasso (1294), contra i Veneçien; e coscì, do mæximo Giacomo, a Legenda aurea, co-e seu vitte de santi, de spesso mäveggiose e piñe de gimichie.
Son importanti, dapeu, i poeti d’esprescion proensâ: comme da atre bande d’Italia, a segonda lengua de cultua dòppo o latin, a l’é à Zena quella di trovatoî; tra i quæ mensunemmo, in quante nasciui à Zena, Lanfranco Çigaa, Bonifaçio Calvo, Luchetto Gattilusio; e verso a fin do secolo XII o l’é pròpio un proensâ, Raimbaut de Vaqueiras, à deuviâ pe-o primmo o zeneise inte un contesto letteräio – ma pe treppo – into seu Contrasto co-a dònna zeneise.
Do 1259 a l’é a primma inscriçion in zeneise in sce unna pria tombâ, tanto che da fâ remontâ a-o 1269 gh’é un Canto de Croxâ, ch’o l’é a primma testimoniansa de un deuvio letteräio autònomo.
O vorgâ zeneise o s’afferma pinnamente solo con l’euvia de l’Anònimo zeneise, visciuo tra a fin do secolo XIII e i primmi de quello apreuvo, o primmo di nòstri poeti, animou da unna grande pascion politica e çivile, in ciù che religiosa.
Secoli XIV–XV
Di secoli quattorzen e chinzen, sciben che son tempi de lòtte intestiñe e de soggeçion a-e dominaçioin estrangee, a-a Fransa ò à Milan, se deuvia sempre de ciù o zeneise inte de scritue privæ e inti documenti offiçiæ, tanto ch’a cresce e a se diffonde ascì unna produçion de testi à tema religioso, pe-o ciù traduçioin da-o franseise, ò da-o latin pe-o tramite do franseise, comme e Questioim de Boecio, che son unna verscion zeneise do De consolatione philosophiae, traverso a traduçion franseise do Jean de Meung.
Se diffonde ascì unna produçion laudistica, basâ in sce di modelli çentro-italien, de vòtte con quarche caratteristica autònoma e numiemmo inte sta lettiatua morale-didascalica o Tratao de li VII pecai mortali do Gieumo da Bavai; tra sti scriti agiografichi arregordemmo ascì quelli do Lucco Paterio, e atri anònimi comme quello de l’Istoria de lo complimento de lo mondo e e Croniche e overe de papi e imperaoi, donde tra l’atro attrovemmo e istöie do mago Merlin e do Re Artù, adattaçion da-a «mateia de Bretagna», e a vitta de Carlo Magno, quello che l’é arrivou tra niatri do «çiclo carolingio».
Tra e vitte de santi spicca i Miraculi de la biâ vergem sancta Maria, donde l’autô anònimo o l’inseisce digrescioin narrative che sfoxan de vòtte into racconto do mistëio ò de l’orrô.
Degno de nòtta o l’é o De Barllam et Jossaffà, verscion crestianizzâ da vitta do Buddha e tra i atri trattæ agiografichi e morali s’arregòrda Lo libero de frai Gillio, traduçion di Dicta Beati Ægidii, attribuio à un compagno de S. Françesco e a Via de lo Paraiso con i conseggi a-e dònne pe ëse de brave moggê.
O comparisce o primmo autô savoneise do quæ s’agge notiçia: o Aleamme Traversagni, co-a seu volgarizzaçion da Legenda de Sancta Elizabeth do 1455.
In zeneise a l’é a lettia e relaçion do Giaxo Axiou in sciâ battaggia de Ponsa (1435), quande Zena a l’ea sottopòsta a-a scignoria de Milan.
Inta segonda meitæ do ’400 i scriti zeneixi fan vedde unna progresciva decadensa da lengua, da maniman inscidiâ da-i progresci de un italian locale, sempre ciù toscanizzante, in caxon da sempre ciù grande nommiansa da lettiatua italiaña.
Do 1473 o fa a seu appaiçion o primmo lunäio in zeneise, intitolou La raxone de la Pasca, ch’o l’é ascì o primmo testo à stampa stæto pubricou in Liguria.
Secolo XVI
O secolo sezzen o l’é quello dominou politicamente da-o Andria Döia, e letteraiamente da-a «reforma» do Foggetta, contra a toscanizzaçion omai prevalente, ch’a se peu osservâ inte ben ben de cansoin à sostëgno oua de unna scignoria, oua de unn’atra, tanto che a Liguria a passa de man da unna potensa à l’atra, con conseguenti sollevi, massacri e invaxoin, comme inta Opera e lamento de Zena che tracta de la guerra et del saccho dato per gli Spagnoli (1522).
Da-o remescio de carte sciortià vinçente o Döia, co-a seu fucca tattica de allianse e a seu reforma do Stato, tanto che in lettiatua o Foggetta o restöra unna lengua modeatamente arcaizzante, ch’a veu restituî a-o zeneise unna seu relativa autonomia e a l’à donca unna varsciua politica.
I poeti in zeneise do Çinqueçento degni de nòtta ne son arrivæ tramite l’accheuggeita Rime diverse in lingua genovese, ciù vòtte restampâ, into corso do secolo, e dòppo o Foggetta, poeta segge lirico che d’inspiaçion sociale e politica, vëgnan Bernabé Çigaa Casê, Beneito Schenon e un poeta d’identitæ inçerta, tutti in varia mesua petrarchisti, ma o Çigaa o l’é stæto ascì l’iniçiatô de l’usansa di encòmi in versci pe l’eleçion di Duxi.
S’arregòrda ascì o Viçenso Dartoña, traduttô do primmo canto de l’Orlando Furioso e o Bernardo Castelletto.
In ponto pròsa, pe contra l’avansâ do toscan, continuan çerti uxi offiçiæ, comme i descorsci do Duxe Mattê Senarega, in occaxon da fin do seu mandou e pe saluâ o prinçipe Gio. Andria Döia, a-o seu retorno con l’armâ (1575).
Secolo XVII
Quello ch’o l’é stæto ciammou «siglo de los genoveses» in caxon de enòrme ricchesse ammuggiæ da-e famigge patriçie e do sprandô di palaçi, o vedde inta lettiatua ligure o trionfo do baròcco e do conçettiximo; i nommi da mensunnâ son o Giulian Rosso, o Pantaleo Grimado Moassaña, o Gio. Françesco Baffico, o Fulgensio Baldani, o Peo Giöxeppe Giustinian e atri, ma avanti de tutti o Gian Giacomo Cavallo, ch’o l’à portou in Liguria e contemporanie espeiençe europee do culteraneximo, con un poin d’ecceçion inte erte spere da lettiatua italiaña, o savoneise Gabriê Ciabrea.
O tiatro o conosce inta Zena do Seiçento un gran desviluppo; da l’incontro do mondo da Comedia de l’Arte con quello do tiatro academico nasce di copioin in zeneise ò con de parte in zeneise, e se parla donca de comedie plurilengue.
A difficortæ de comprenscion e a scarsa popolaritæ do tipo ligure rendeivan però neçessäio tradue e parte in zeneise, ò sopprimmile, quande i attoî travaggiavan feua da Liguria.
Tra sti autoî de tiatro, arregordemmo Anton Giulio Brignoe Sâ, Françesco Maria Marin, Zane Andria Spinoa, Peo Zane Craviâ, Zane Agostin Pollinâ.
Inta segonda meitæ do secolo o comensa un lento descazze politico e econòmico; tra gazibbe piemonteixi pe impadronîse da Repubrica, a cresciua influensa da Fransa e atri fattoî, de l’independensa e da cultua de Zena arresta ciù pöco; l’euvia do Carlo Andria Castagneua, donde se træta do bombezzo de Zena da parte de l’armâ de Fransa e de l’orgoggioso stoiçiximo da çittæ into patîlo, a constituisce un momentanio repiggio de temmi patriòttichi e çivili.
Inta rivea de Ponente ven feua i primmi poeti in ligure, sciben con intenti solo che burleschi, o Steva Rosso de Taggia e o Poulo Agostin Orengo de Ventemiglia.
Secolo XVIII
Aa-i fæti do 1746 vëgne apreuvo un fòrte repiggio da poexia çivile e patriòttica, con unna boña partia de l’euvia do Steva De Franchi ch’a l’é dedicâ a-a sollevaçion contra i austriachi e à l’atto do Balilla; atri autoî degni de nòtta, ch’an trattou l’argomento, en stæti i versezzatoî anònimi do Trionfo dro pòpolo zeneise e da Libeaçion de Zena e soviatutto o Gaitan Gallin, coa-a seu Cadeña Zeneise.
Into mentre, fin da-i primmi do secolo l’ea comensou à vegnî feua inte Rivee e inte l’entrotæra di poeti che se esprimman inte parlæ locale, comme o Lucco Maria Cappon de Trieua, o Zane Loenso Freirigo Gavòtti do Sascê, o Luçian Rosso de Campo Ligure.
O Setteçento o l’é ascì o secolo da traduçion in zeneise da Gerusalemme Libeâ do Tasso, unn’opeaçion portâ à termine da unna squaddra de letteræ, diretti da-o De Franchi.
Atri poeti degni de nòtta, dòppo o De Franchi, son Ambreuxo Conti, e di atri anònimi, accuggeiti inte un manoscrito conservou inta biblioteca da Soçietæ Econòmica de Ciavai, o Canto Unico, ò se donca inte di feuggi volanti che voentea çelebran fæti de crònaca comme e vittöie da mainaia ligure, à uso da poexia do Toralbo Armònico in sciô Capitan Maglion.
Con l’arrivo de Napolion e a fin da Repubrica Oligarchica, sciòrte à mezo di poeti popolari, ò presunti tæ, che, sotta di nomiagi, cantan e loude do neuvo corso; arregordemmo o «Cittadino Piceda» e o «Baciccia Degradao»; un Antònio Duasso o l’imagina un Dialogo tra doî patriçi, ch’en stæti imprexonæ provvisoiamente inta Salla do Conseggetto, e ancon no arriëscian à rendise conto che o seu dominio o l’é finio.
O poeta Antònio Pescetto, in cangio, zeneise ma visciuo à Saña, dòppo avei cantou a nobilitæ çittadiña, o se dedichiâ dòppo a Revoluçion à çelebrâ a Repubrica Democratica e e feste patriòttiche, sarvo dapeu, con l’annescion a-o Piemonte, cantâ e laode do Goernou savoiardo.
Secolo XIX
O l’é o secolo de l’annescion a-o Piemonte, apreuvo o Congresso de Vienna (1815), no guæi gradia a-i Liguri, e dapeu do Risorgimento Italian; o comensa con l’euvia do Martin Piaggio, o çelebrou autô do Lunäio do Sciô Regiña, moderou e prudentiscimo cantô da borghexia, ch’o no manca però de un pittin de satira soçiale e de unna bonellaña confiansa into progresso.
Stæta perdua l’autonomia politica, a lettiatua zeneise a descazze da maniman verso o folcloriximo, a poexia còmica, un populiximo de mainea, con di momentanii repiggi verso a tradiçion seria.
Do 1835, di desconosciui nemixi de l’assolutiximo monarchico, tian à mezo unna parodia tiatrale da-o Metastasio, Achille in Sciro, za stæta rappresentâ a-a fin do secolo avanti contra l’oligarchia, e opportuñamente attualizzâ.
Tra i autoî de lunäi l’é da arregordâ o Steva Parodi, ancon ciù reaçionäio do Piaggio; tanto che tra i continuatoî do lunäio reginian, ma de idee libeale, gh’é o Gioane Casassa, compilatô ascì de un avvoxou vocaboläio zeneise-italian; o Luiggi Doria, o Luiggi Domenego Fæña, o Giambattista Vigo, o Andria Pollano.
Un atro autô de lunäi degno de nòtta o l’é o præve libeale Luiggi Pedevilla, che pe ben ben de anni o pòrta avanti o Lunäio do Sciô Tocca.
Tra i autoî de tiatro s’arregòrda o Federico Alizeri e o Luiggi Perseuggio.
Saña ascì a conosce o fenòmeno da pubriçistica lunaistica, tra i seu poeti: Françesco Rocchin, Françesco Pissorno, Andria Rocca, Agostin Brun, Feipo Noberasco poæ e figgio, Françesco Marengo.
Tra i autoî de stampo risorgimentale, s’arregòrda o Luiggi Stallo, che do 1853 o scrive unna Vixon d’un emigrou italian, ardente de sprito patriòttico e mazzinian; tra i poeti còmichi che se retreuvan in scê colònne da revista O Successo, in cangio, arregordemmo Peo Gallian e Aurelio Cappon.
Inta segonda meitæ do secolo, se desviluppa ascì unna vasta produçion in preusa giornalistica, e in sce di periòdichi comme O Balilla e O Stafî treuva spaçio de indagine e reisoconti, di romansi istòrichi comme di atri ispiæ à l’attualitæ, euvie de Edoardo Michê Ciòssa e Giöxeppe Pòggi.
O poeta che pe commun o ven tegnuo pe-o ciù rappresentativo do segondo Euttoçento o l’é però o Niccolò Baçigalô, co-o quæ a lettiatua zeneise a vira deçisamente verso o còmico e a parodia, inte l’açettaçion do seu ròllo subordenou a-a lettiatua italiaña, ascì into campo do tiatro: o Baçigalô o l’é in fæto l’autô de primme e ciù avvoxæ comedie do Govi.
Secolo XX
Do secolo XX se riscontra unna produçion de poexia in ligure a-a dreitua exageâ: co-o remescio de usanse, de persoñe e de mentalitæ dovuo a-e doe guære mondiale, o desviluppo imprevedibile di mezi de communicaçion e de traspòrto, l’espanscion di commerçi e de l’economia in sce scaa globale, e parlæ e e lengue locale comme o ligure regrediscian comme mai l’ea stæto avanti, tanto de provocâ à tanti unna scindrome da cultua in peigo e caxonâ coscì pe reaçion un repiggio, segge di studdi filològichi in sce l’argomento, segge da produçion in pròsa e in poexia.
Tra i autoî neuveçentisti, ma ancon ligæ pe tanti aspeti à l’euttoçento, beseugna mensunâ Carlo Malinverni, Freirigo Gazzo, Lusciandro Monti; a continua a produçion còmica e bossettistica co-o Aldo Aquaron e Giambattista Rapallo (Baciccia); in sce unna via de mezo o tipògrafo anarchico savoneise Giöxeppe Cava, i zeneixi Ettore Ciappe, Augusto Tessada, Feipo Angeo Castello, Marin Merello, Nora Massa; verso un parçiale reneuvamento Italo Mario Angeloni, Françesco Puppo, Alfredo Gismondi, Carlo Domingo Adamoli, Alberto Boccaleone, Peo Lombardo, G.B. Costa, Luiggi Pòggi; do 1930 o giornalista Arturo Salucci o pubrica unn’antologia tutta de sunetti in zeneise, donde se peu attrovâ trasse da produçion de autoî pe do resto desconosciui, de vòtte interessanti.
Autoî ligæ, pe un verso ò pe l’atro, a-o tiatro govian son stæti Emerico Valentinetti, Ugo Palmerini, Sabatino Lopez; tanto che di atri che ghe son arrestæ estranni, comme Emilio Del Maestro, Luiggi Anselmi, Oliviero Olivari, Emilio Tixi, Norberto Sopranzi.
Un scingolare espeimento o l’é quello de l’opea lirica Scheuggio Campaña, pe-i versci de Aldo Martinelli, Manuælo Caneixi e Gioane Monlion.
O poeta ciù scignificativo da primma meitæ do Neuveçento o l’arresta Doardo Firpo, con tutto che a seu primmua a segge de vòtte missa in discuscion.
Into mentre, a produçion de atre parlæ liguri a l’à conosciuo unna çerta espanscion, co-e euvie de Feipo Rostan, ventemiglioso, Luì Notari, monegasco, Marçello Firpo, mentonasco, Gin De Stefani e Viçenso Jacono, sanremmaschi, tutti presentæ in scê pagine da revista neofelibrista A Barma Grande.
Tra i spezzin beseugna mensunâ Ubaldo Mazzin, tra i poeti de l’Otrazovo Ettore Zunin e Angeo Daggio, tra i arascin Ettore Morteo, à Oâ o Colombo Gajon.
Into segondo dòppoguæra, à un repiggio de tematiche çivile, testimoniou da-i libbretti relativi a-o concorso Lauro d’Oro, s’azzonta o movemento de imitatoî do Firpo, portæ à pensâ che l’unico poeta lirico inta poexia zeneise o foïse lê e quarchidun o l’à avuo di exiti interessanti, fiña supeioî à quelli do meistro, comme o Sandro Patron, o Vito Elio Petrucci; in sciâ mæxima linia Roberto Della Vedova, Tonin Canepa, Flora Mancini, Luiggi Cornetto.
Atri poeti lirichi, estranni a-a linia firpiaña son stæti Guiddo Nilsen, Scirvio Opisso, Rita Cuneo, Rosita Del Buono, Mario Lertoa, Peo Bozzo.
Di anni settanta, co-o maggiô interesse à livello naçionale pe-e lettiatue in «dialetto», in Liguria ascì se peu osservâ un scioî de poeti de varia inspiaçion, comme Giulian Balestrê, Sergio Sileri, Angeo De Ferræ, Ernesto Pisan, Emma Midolo, Jean Aicardi, Pia Bandin, Gioane Ghion, Zòrzo Grasci, Rodorfo Badarello, Mario Accornê, Armando Giorgi, Luçian Cravî; tra i ciù scignificativi nommi, sciortii feua tra i anni ’60 e ’80 o Plinio Guidon, attivo ascì comme dramaturgo, e o Roberto Giannon, tutti doî impegnæ inte unna fonda transformaçion da lettiatua in zeneise e conosciui à livello naçionale.
In ponto poexia de Rivee, beseugna mensunâ Cesare Vivado, de Imperia, partio da-o neoreliximo do dòppo guæra pe arrivâ a-a liricitæ de tempi ciù recenti; Giöxeppe Cascinelli de Doçeo, Peo Baccin de Giusvalla, Renso Villa, Andria Capan e Dionisio Böno, de Ventemiglia, Franco D’Imporsan de Sanremmo, Eugenio Giovando, Eugenio Lubran, Renso Fregoso de Spezza, Poulo Bertolan da Særa de Lerxi, Livio Gianolla de Arcoa, Bruno Rombi de Cädesedda, Maria Pia Viale de Valleboña, Natalin Trinchê, Carlo Costa de Ciavai.
Ascì a pròsa a l’à conosciuo un çerto desviluppo, à partî da-i racconti e verboe de Guido Pastor de Buxo, fin a-i racconti e föe sestriñe da Elsa Pastorin Alloisio, a-e atre verboe à tema cotidian stæte cheuggeite da-a Maria Terrile Vietz.
O tiatro o l’à avuo i seu autoî, stæti missi in luxe da-o premmio Anna Caroli, tra i quæ o spicca o za mensunou Guidon, e atri comme Enrico Scaravelli, Gianni Poli, Enrico Berio.
Secolo XXI
O neuvo secolo o s’é de za consummou pe un quarto e o l’é comensou co-a spaiçion de quarchedun di ciù scignificativi nommi do secolo avanti, comme o Petrucci, o Patron, o Giannon.
Atri autoî, ch’ean vegnui feua un pittin apreuvo, an portou a-e estremme conseguense e premisse da seu poetica, stæte pòste o secolo avanti, e son stæti Fiorenso Toso, Lusciandro Guason, Danê D. Caviggia; inte sti urtimi anni an attrovou un seu spaçio Bruña Pedemonte, Andreiña Soâ, Danila Oivê, Ansermo Roveda, Enrica Arvigo, o cantante reggae e «poeta de stradda» Marco Carbon, Maria Pia Viale de Valleboña.
A diffuxon de tecniche informatiche a l’à visto ascì a nascion de tentative e espeimenti pe favoî a conoscensa da lengua ligure in sciô web, ma a de longo ciù fòrte mermansa da prattica viva da lengua parlâ a l’à portou à creâse de dubianse, discuscioin e rattelle in sce costioin de lescico e de grafia, che unna vòtta no saieivan stæte imaginabile, ma che tutte e mainee testimònian a sorvevivensa de un çerto interesse da parte do pubrico pe-a lengua ligure.
Un repiggio de interesse o l’é testimoniou ascì da-e tentative de diffonde unna pubriçistica in preusa, comme quella da pagina do Secolo XIX, Parlo Ciæo diretta da-o Dria Aquaron e quella da seu revista O Stafî, ch’a se inspiava a-i periòdichi in zeneise do segondo Euttoçento.
Bibliografia essençiale
A primma antologia de poeti liguri a l’é quella ch’a n’à tramandou e euvie di autoî do Çinqueçento: Rime diverse in lingua genovese, (Bartoli, Pavia, 1583), ciù vòtte restampâ fin a-i primmi do secolo apreuvo.
Unn’atra antologia, ciù picciña, a correda l’ediçion do 1745 de A Çittara zeneise do Cavallo (Franchelli, Zena).
Pe attrovâ unn’atra antologia de lettiatua ligure beseugna arrivâ à quella do C. Randaccio, Dell’idioma e della letteratura genovese (Forzani, Romma, 1894).
Giusto apreuvo vëgne F. Donaver, Antologia della poesia dialettale genovese (Libreria Editrice Moderna, Zena, 1910).
Do 1930 sciòrte: A. Salucci, Çento sunetti zeneixi (Libreria Editrice Moderna), unn’antologia reservâ, comme dixe o titolo, a-o sunetto; do mæximo anno, F. Noberasco, I. Scovazzi: O Cicciollâ – Antologia dialettale savonese, (Lodola, Saña).
Tra o 1950 e o 1951 sciòrte unna serie de articoli do E. Firpo in sciô cotidian L’Unità, dapeu stæta accheuggeita in volumme co-o titolo La poesia dialettale genovese, (S. Marco dei Giustiniani, Zena, 1981).
Do 1960, a l’é a vòtta de M. Boselli, La poesia ligure dalle origini a Edoardo Firpo, (Di Stefano, Zena).
Do 1963, à cua de R. Del Buono Boero, A. Barile, I. Scovazzi sciòrte Priamâ – Antologia della poesia dialettale savonese, (A Campanassa, Saña).
Tra o 1986 e o 1989 l’é sciortio quattro volummi de Semmo gente de Liguria, antologia à cua do M. Delpino (Ed. Tigullio–Bacherontius, Santa Margaita).
Da lì un pittin, sciòrte a completiscima Letteratura genovese e ligure do F. Toso, (Marietti, Zena, 1989–91), inte sëi volummi, e dapeu restampâ, con de modifiche, do 2000 e do 2010 pe-e ediçioin Le Mani (Zena–Recco). Into mæximo tempo, o Toso o pubrica unna scintexi istòrica da lettiatua ligure co-o titolo complescivo Profilo storico della letteratura ligure in sciô bollettin de «A Compagna».
Do 1997 sciòrte i Saggi sulla letteratura genovese do P. Guidoni, à cua de L. Coveri, F. Toso, R. Trovato (A Compagna, Zena), cheuggeita de sazzi e articoli za stæti pubricæ da l’autô inte varie öcaxoin.
Do 1999, sciòrte Emigranti do rie, unn’antologia de poeti in ligure do Neuveçento, à cua do F. Toso, da-e ediçioin «In forma di parola», (Bologna) comme n. II, anno XIX da revista In forma di parola.
Do 2019 sciòrte, do A. Guasoni, Poesia in ligure tra Novecento e Duemila (Edizioni Cofine, Romma).
Do 2021 sciòrte, da E. Autelli, Il genovese poetico attraverso i secoli (Lang, Berlin).
Instruçioin à Seguan
Testimonianse de un deuvio do vorgâ zeneise da parte da Cançellaia do Commun compariscian scin da-a primma meitæ do secolo XIV.
O zeneise o l’assumme fonçioin de lengua scrita offiçiâ da-a rente (ma assæ in subòrdene) a-o latin, apreuvo che e varie magistratue do Stato deuvian à reo o mæximo vorgâ à livello parlou.
O Spotorno (1821) o mensuña un Antögno Cavanna, giureconsulto e òmmo politico che tra o 1390 e o 1430 o l’ea oratô in zeneise ben ben avvoxou.
Remontan a-a meitæ do Trexento e instruçioin politiche, stæte indirissæ da-o Commun de Zena à Seguan, tanto che à Famagosta o defende e raxoin de Zena de fronte a-o Re de Çipro; i Poæ do Commun, insemme co-e instruçioin, forniscian à Seguan unna trassa de cös’o doviâ dî a-o Re, se st’urtimo o se dovesse mostrâ conträio a-i interesci de Zena e di mercanti presenti in Çipro.
Questioim de Boecio
Do Trexento, o secolo de l’instituçion do duxægo perpetuo co-a tragica figua do Scimon Boccaneigra, o primmo Duxe, ch’o çerca à contegnî e discòrdie tra e classe soçiale, de tegnî à cadello a prepotensa de nòbili e plebei, e o meue assascinou pe vengansa da quarchedun di seu mæximi sostegnitoî, a no ne pâ destrannia a presensa de sta traduçion da-o De consolatione philosophiae de Boeçio (tramite o franseise do Jean de Meung), co-e seu exortaçioin a-a concòrdia e a seu condaña de l’aviditæ di òmmi.
E descriçioin do mondo natuâ introduan pe-a primma vòtta inta poexia zeneise o senso lirico do paisaggio, inteiso comme spegio da condiçion umaña, ch’o va avanti tra i nòstri poeti fin a-a giornâ d’ancheu, a-o Firpo e ancon dòppo, de mainea che unn’eco de sti versci a l’é arrivâ fin à niatri.
Unna poexia in sce l’òrdene divin, a-o quæ tutte e cöse tendan à reo, sensa ecceçion, a fa pensâ, comme tutta a traduçion da-o Boeçio, che poeisse ësighe à Zena un pubrico in condiçion de apprexâ a filosofia e a cultua antighe, e fòscia un interesse verso a contemporannia cultua de de là de Arpe, stante a frequensa de impremue da-o franseise.
O confronto da poula «gagieta», a-o verso 2, con «gabia» a-o verso 5, o ne fa accapî che o nesso «bi+vocale» o se prononçiava «gi» za à quelli tempi, e donca quelle, che de belle vòtte ne pan italianizzaçioin do zeneise antigo, en solo che dovue a-e particolaritæ de unna grafia etimològica.
Sto viçio, do quæ vëgne de soventi accaxonæ i zeneixi, pe-o ciù mercanti, o doveiva ëse ben presente a-a consciensa di òmmi di quelli tempi; l’intonaçion geneâ a l’é quella de poexie morale de l’Anònimo.
Narraçioin do Trexento
Narraçion agiografica e moralezzante trexentesca, stæta tiâ da-a vitta do Buddha pe mezo di besantin e dapeu crestianizzâ, l’istöia de Jossaffà a l’é ben apòsta quella do prinçipe Siddharta Gautama, scin da piccin stæto serrou inte unna tore da seu poæ, ch’o l’ea allägnou intanto che o figgio o no vegnisse à savei di patimenti e di bruttoî do mondo; ma unna vòtta ch’o l’é cresciuo, o Jossaffà o veu savei cöse gh’é a-o de feua do seu palaçio e, dòppo tante preghee, seu poæ o ghe ô consentisce.
Inta stramesuâ quantitæ de scriti de trattatistica e cronachistica in zeneise do Trexento, s’attreuva ascì unna vorgarizzaçion do Chronicon Pontificum et Imperatorium (1277-78) do Martin de Troppau, donde se peu destanâ de minime tentative à «infranchî unna tradiçion scrittöia pe-o resto ben ben imbeviâ de moralitæ religiosa» (F. Toso).
O tòcco donde se træta do Mago Merlin o fa soppoñe inte l’ambito ligure un interesse pe-a lettiatua cavalleresca ciù grande de quello che lascia imaginâ e testimonianse che ne gh’é arrestou.
Mæximo inti Miraculi de la biâ vergen Sancta Maria se peu osservâ de sà e de là a coæ de arrösâse da-i modelli agiografichi pe lasciâse anâ con ciù libertæ a-o piaxei de contâ, con descrive tutto un mondo regaggio de cavaggëi, borgheixi e fratti.
Into tòcco che reportemmo chì coscì, s’attrovemmo a-a dreitua de fronte à un embrion de stöia de l’orrô, donde in fæto e motivaçioin edificante passan in segondo cian: de narraçioin semeggeive à sta chì son con probabilitæ a-a reixe de föe e conti popolari liguri, che son caratterizzæ – comm’o l’aiva osservou o Italo Calvino – da un gusto fantastico gotixizzante e grottesco.
Laude religiose
Fra Trexento e Quattroçento se diffonde unna produçion laudistica de proveniensa çentro-italiaña, in parte basâ direttamente in scî testi do Iacopone de Todi; i inscistii reciammi a-a concòrdia e à l’espiaçion parrieivan accordâse ben con un momento istòrico mai tanto storbio e à unna çittæ dilaniâ da-e lòtte intestiñe.
Inte sta laude XVI, l’attençion do poeta a l’é tutta çentrâ in sce un solo particolâ da scena da Pascion, o corpo de lansa, e a scituaçion a vëgne çerneggiâ da tutti i ponti de vista.
Da osservâ che o nomme do çenturion Longin, into parlâ popolare fin à quarche anno fa, o l’aiva finio pe ëse identificou con quello do diao.
Via de lo Paraiso (sec.
XV)
Inta Via de lo Paraiso l’anònimo autô o l’exibisce a-e sposæ zoene un insemme de conseggi tanto da affrontâ ciù ben a neuva vitta co-o maio, fæta de dovei, renonçie e sottomiscion.
No semmo scin à che ponto e sposæ dessan a mente a-i conseggi, ma o testo o l’é interessante comme documento de costumme, e da mentalitæ de unn’epoca.
La raxone de la Pasca (sec. XV)
La raxone de la Pasca o l’é un incunabolo, do quæ son conosciui solo che doî exemplari, e o conta vari primmati: dæto ch’o remonta a-o 1474, o l’é o primmo testo à stampa ch’o segge sciortio in Liguria, o primmo «lunäio» stæto stampou da ste bande, e un di primmi in Italia.
No se sa con seguessa chi l’agge scrito, ma unna parte a l’é un estræto, vortou inte unna qualitæ de vorgâ ben ben azeneisou, de doe euvie dovue à l’umanista Jacopo Bracelli: a Descriptio Orae Ligusticae e o De claris Genunsibus Libellus.
E çitaçioin, sciben apòcrife, da Dante e tutto l’insemme fan pensâ à unna persoña de coltua, fòscia un religioso, che in mainea velâ o piggia poxiçion inta politica di seu tempi e La raxone a s’inseisce into filon de poexia çivile che scin da-o prinçipio o caratterizza a lettiatua in zeneise; segondo o F. Toso, «a representa un di anelli che consentan a lettua di documenti letteräi in zeneise segondo quella progrescion ch’a permette de organizzâli inte unn’istöia originäia, de espeiense lenguistiche, coltuale e, in senso ancio, artistiche».
L’anonimo autô o fa unna descriçion de tutto o gorfo ligure, da-a Turbia, fin a-o Cao Cröo, in confirmâ che, alantoa comme oua, quelli son i termi da Liguria.
Ven apreuvo un lözo di zeneixi inlustri e de seu impreise, con addue vari exempi do seu grande animo e da seu lealtæ e abnegaçion.
Confortatöio da Compagnia da Miseicòrdia (1491)
O confortatöio o l’é unna smersa de manuale pe-i fræ laichi da Compagnia da Miseicòrdia, che compagnavan i condannæ à mòrte e o contëgne a trassa de priche da fâ a-i prexonê pe convinçili à confessâse ò inandiâli à unna fin seña; o fræ o poeiva inricchî a trassa à segonda da scituaçion e da disponibilitæ do condannou.
A lengua a l’é tra e ciù toscanizzante, tipica de quello periodo.
Ste priche ne vëgnan da de tradiçioin despæge, pe-o ciù foreste, e an continuou giando o mondo, tanto che se peuan attrovâ spantegæ da tutte e bande.
Da osservâ, comme coixitæ, che o racconto de l’estaxi do fratte into sentî a canson de l’öxellin mandou da-o Segnô, o constituisce a base pe unna avvoxâ poexia milaneise do Carlo Porta, Fraa Diodatt, ch’o l’aiva attrovâ inte un libbro de exempi morali, Il prato fiorito do Giuseppe Ballardini, stæto stampou à Còmmo do 1615.
O Porta o gh’aiva attrovou l’attesto pe unna de seu narraçioin iròniche contra i prævi e i fratti.
Poulo Foggetta (sec. XVI)
O Poulo Foggetta, che za a-i seu tempi o l’ea tegnuo pe-o ciù importante di poeti in zeneise, o l’é de longo apprexou ascì da-i critichi da giornâ d’ancheu, segge pe ëse stæto o primmo à dâ un pittin de recatto a-a grafia e a-a lengua, dòppo un muggio de tempo ch’ean stæte lasciæ in desandiamento, segge pe-a viva pascion politica e morale de seu poexie.
E sta chì a l’é quella che, in giornâ, a dà ciù inti euggi a-o lettô.
O deuvio da lengua zeneise, dapeu, o l’ea pe-o Foggetta unna partia importante do seu programma de restöraçion di antighi valoî; da-o seu ponto de vista, i cangiamenti da lengua en o segno che i costummi descazzan: «no è maraveggia za se cangiamenti de lengue e d’ògni cösa femmo ancheu / perché à fâ cangi tutti avviæ semmo», o ghe dixe, e chì a poula «cangi» a veu dî segge «cangiamenti», segge pòiçe de cangio; comme dî che i cangi inta lengua en tutt’un co-o viçio de fâ di debiti e co-o vive d’usua, vitta da parasciti, ch’a no l’à ninte da scompartî co-e virtù repubricañe di antighi zeneixi, comm’o î veddeiva o Foggetta.
E seu poexie en, pe unna gran partia, o tentativo de addesciâ i seu conçittadin da-a pötronaia, ma i tempi da grandixe de Zena, «moere de regni e de çittæ» ean omai finii.
Stæta arrægâ da-a scituaçion istòrica, ancon ciù che da-e magagne di seu çittadin, a Repubrica a s’ea inandiâ à contâ de longo de meno sorve a scena do mondo.
A-o de là de l’impegno çivile do Foggetta, beseugna mensunâ dapeu a seu bravua d’artista, inta pinessa do scignificato de sta poula; çerti sunetti contëgnan di momenti che son tòsto de pittue imprescioniste: no se peu ascordâ a descriçion de un attacco di Barbareschi in Rivea, con dònne, òmmi, figgeu che vëgnan acciappæ pe ëse fæti scciavi; l’anscëtæ, a poia de quelli meschinetti, o sciato de quella scituaçion son reixi da meistro.
Pe finî, no se peu ascordâ o Foggetta d’inspiaçion «petrarchesca», co-o seu sunetto o ciù avvoxou: Maitiña, a figgetta boña fiña da cangiâ l’ægua savoia in ægua doçe, solo che co-a seu presensa.
Podama o ciù bello omaggio a-a bellessa femminiña inta lettiatua zeneise de tutti i tempi.
[1] O poeta o l’alludde a-e cadeñe che serravan l’intrâ do Pòrto Pisan inte l’etæ de mezo, stæte portæ a Zena in segno de trionfo dòppo a vittöia da Melöia (1283) e appeise a-a Pòrta Sovraña.
O ne parla inte unna seu poexia o De Franchi ascì.
L’an dæte in derê a-a çittæ toscaña a-o tempo do fascio, con unna çeimònia de reconçiliaçion.
Inte sta avvoxâ poexia, l’aristocratica figua diviña di poemmi omerichi, a rhododàktylos héos, l’öroa co-e die de reusa, a dechiña scin a-o nòstro mondo e a se incarna inte unna figgetta do pòpolo, Maitiña («a mattin», fòscia un nomme pròpio, à quelli tempi, coscì comme in ancheu acciammemmo unna figgetta «Aurora»).
L’indifferensa di zeneixi verso a poexia, verso o ben commun, e sorvetutto a seu adoaçion pe-i dinæ e o luscio vëgnan piggiæ de mia da-o Foggetta.
Inte st’atra sunettessa, o Foggetta o propoñe un seu remedio a-a desoccupaçion, mascime de classe elevæ; se se armesse de galee se porriæ dâ un mestê, quello da guæra, a-i zoeni che van in gio pe Zena «à moen scrollando», sensa unn’instruçion e sensa dinæ – ch’ean ciammæ «scavissi» e doveivan ëse ben ben – de mainea che porrieivan schivâ a prexon, guägnâse o pan e dâ lustro a-a naçion.
O Foggetta o confronta Zena con Veneçia, e o paragon o l’é tutto à vantaggio de l’antiga nemiga de Zena; Veneçia, modello de union tra i çittadin da piggiâ à exempio, a l’é l’unica potensa italiaña ch’a l’arma e a mantëgne de galee, pe defende l’Italia «meza mòrta» e «A Santa Fede» contra i Turchi, con tutto che i seu çittadin son fòscia ciù pövei che i zeneixi.
A poula «virtù» – l’é ciæo – a se deve intende into senso latin de «qualitæ d’ëse òmmo»: lealtæ, coraggio, savei mantegnî a poula dæta, amô pe-o ben commun, e no into senso moralistico e sessuale de «castitæ».
À un sunetto do giurista Ambreuxo Spinoa, ch’o l’exortava à scrive in italian in cangio che in Zeneise, perché o porrieiva coscì superâ Omero (segondo unna tradiçion, nasciuo à Smirne) e Virgilio (ch’o l’ea de Mantoa), o Foggetta o responde à sta mainea.
Beneito Schenon (sec. XVI)
De lê se sa pöco e ninte, levou ch’o l’ea òrbo e o l’à cantou un amô spiituale, destaccou à reo da ògni espeiensa terreña.
Pe-o Beneito Schenon, l’espeiensa amosa a l’é mistica e religiosa, ò a-a dreitua esoterica; in sce un ton astræto e alluxivo, l’autô o ne parla de l’amô platònico pe unna dònna angelicâ, chi ghia l’òmmo verso o pareiso, comme a Biatrixe de Dante, ò comme inti poeti stilnovisti; o porrieiva ëse solo che un zeugo letteräio, sciben che no se peu escludde ascì de conseguense fixiche effettive inte sta reçerca de unna realitæ sorvumaña.
Fiña a çircostansa de cecitæ do poeta vëgne da pensâ ch’a segge scimbòlica e inventâ pe dâ unna maggiô esprescivitæ a-a condiçion de destacco da-i sensci che a seu poexia a suggerisce.
O testo o dà l’imprescion d’ëse destinou à un ambiente nobiliare raffinatiscimo, educou a-a lettua do Petrarca e do Dante, ancon ciù de quello do Foggetta e do Çigaa; pe contrasto o Schenon o resulta ascì l’autô de doî sunetti d’intonaçion còmica, che fan da controcanto à l’erta inspiaçion spiituale e religiosa do seu maggiô componimento. Comme pe voeilo desdramatizzâ, e portâ torna o lettô co-i pê in tæra.
A-e trezze ottave d’amô vëgne apreuvo doî sunetti còmichi, donde o Schenon pâ ch’o veugge fâ vedde l’atra faccia da medaggia da seu poexia amosa, tutta de testa, con portâla in sce un registro basso.
Opera e lamento de Zena che tracta de la guerra et del saccho dato per li Spagnoli del 1522
Inte sto testo, euvia de un poeta sostegnitô da casa Döia, se peu osservâ – segondo F. Toso – «a tentativa de arrivâ à un modello “toscan” de poexia: e seu stròfe de ottonäi rappresentan un sgreuzzo espeimento d’arrivâ à l’ottava italiaña».
A lengua a l’é un zeneise stravestio da «toscan» e a rappresenta o ponto ciù basso da decadensa ch’a s’é verificâ da-a meitæ do Quattroçento in avanti, da-a mæxima co-a decadensa politica de Zena.
A battaggia de Portofin (sec. XVI)
Euvia de un anònimo poeta sostegnitô da casa Döia, de longo lesto à anâ apreuvo a-i seu bacchen e assegondâli inti seu cangi de bandea, comme se peu vedde ascì inta canson in sciô sacco de Zena do 1522, st’atra canson in sciâ battaggia de Portofin do 1526 a l’é stæta scrita à sostëgno di franseixi, di quæ inte quello momento o Döia o l’ea alleou contra i spagnòlli.
No passià guæi che o Döia o molliâ ascì sti alleæ pe mettise da-a parte da Spagna.
O senso de unitæ de un pòpolo ch’o l’animava e poexie de l’Anònimo zeneise, chì coscì o l’é scentou areo, pe lasciâ o pòsto a-a çelebraçion de unna sola famiggia, tanto che o territöio ligure o l’é solo che un campo de battaggia.
A lengua a l’é a ciù descheita che se pòsse imaginâ, e pan strafaläi i accenni clascichi à Neron, à Domiçian e a-i Troien.
Mario Accornê (1921)
Nasciuo à Saña, inzegnê chimico, da-o 1977 o l’é visciuo à Söi into Levante ligure, e o l’à dedicou a-o Gorfo Paradiso a seu cheuggeita de poexie I canti do Gorfo (1988).
À despeto da regiosa bellessa e lumminoxitæ di sciti donde a l’é ambientâ, ma fòscia pròpio pe quello, a poexia do Accornê a l’é tesciua de continui refeimenti a-a mòrte, e a-a continuaçion da vitta inta mòrte e da mòrte inta vitta, tanto che o schillente paisaggio da Rivea, fermo into regòrdo, o vëgne à rappresentâ ben l’eternitæ sensa movemento do mondo de là.
Inta poexia do Accornê a corpisce a construçion metrica, donde e scingole poule son comme e scingole nòtte de unn’onda muxicale.
Quelli che son i tòpoi, i leughi commuin do folclore zeneise e da poexia ligure, fiña quella do Firpo, vëgnan à ëse pe-o Accornê un motivo de meditaçion in sce l’eterno, a-a quæ a ven dæta unna figuaçion föistica: a ciusma de mainæ ch’a l’alleuga i seunni di òmmi pe-o mondo de de là.
L’ötöio o l’é quello de Sant’Emo à Söi, e o Accornê o ghe vedde o segno da continuitæ tra o mondo di vivi e quello de là: à parte unn’aggettivaçion de vòtte tròppo aspresciâ ò generica («magici…») o poeta o l’esprimme ben l’idea che tutti quanti semmo comme un ligammo tra o passou e l’avvegnî, tra chi l’é stæto a-i tempi de unna vòtta e chi vegnià inte un lontan futuo.
Carlo Domingo Adamoli (sec. XX)
No semmo tòsto ninte de sto poeta chì, ch’o l’à pubricou do 1944 a cheuggeita de poexie Reuse d’autunno, into clima doso e carrego d’anscëtæ da guæra, o Adamoli o desgheugge unna veña poetica scoa de pascoliximo, de un fondo senso da natua e regòrdi do tempo passou.
L’autô o se inseisce areo inte unna linia crepuscolare che in zeneise e in ligure a conta un muggio de autoî che ghe va apreuvo, compreiso o Firpo.
De soventi, o Adamoli o cazze inte un sentimentaliximo tròppo marcou; tutti i mòddi despiaxe ch’o n’agge lasciou di atri scriti, apreuvo che a seu veña a l’avieiva posciuo anâ verso di atri desviluppi.
O tempo luvego da guæra, a sensaçion da vexiña fin de un mondo, influiscian sens’atro in sce ste poexie, con infondighe un sentô de desfæta e descheita; tante de ste poexie ean stæte scrite inta previxion de vegnî muxicæ, e de de chi o ne sciòrte un ritmo lesto e cadensou, de soventi pariscillabo.
L’interesse pe-i drammi e e sofferense sensa recatto de gente semprixe o l’avvexiña o Adamoli a-o Firpo, sciben inta differensa di exiti estetichi, apreuvo che o Adamoli – con tutto che o seu sentimento o l’é sccetto – o s’afferma, pe commun, a-a sola enonçiaçion do mâ de vive.
L’interesse pe-o mondo da natua, de bestiete, de erbe e de scioî, i quæ patimenti respegian o mâ de vive di òmmi, con stramuâ inte lô i nòstri sentimenti e speranse, o l’é un atro elemento ch’o l’unisce o Adamoli a-o Firpo, e o constituisce unna sò commun fonte d’inspiaçion.
Dionisio Böno (1934)
Sotta diverse metafore, e de vòtte sotta o vello de l’imaginaçion onirica, atre vòtte con l’attesto de l’osservaçion da realitæ çittadiña ò paisaña, o ventemiglioso Dionisio Bòno o ne parla da vitta e di seu mastrusci pe ascondine a veitæ in sciô nòstro destin e in sciô nòstro cammin pin de sapelli.
De lê o l’à scrito Federico Mario Boeri: «Quella do Bòno a l’é unna poexia ch’a sa fâ gustâ e sence giòie da famiggia, do contatto vertadeo co-a natua; ch’a pesca inti regòrdi de unna zoentù ömai lonxi, stæta visciua tramezo à persoñe e cöse che no ghe son ciù, ma che lê o ne sa retrovâ o profummo inti versci un pittin descancasciæ de unna vegia fiastròcca».
O l’à pubricou In sciau (2008).
Tonin Canepa (1935–2012)
Nasciuo e sempre visciuo à Pontedeximo, paise a-o quæ o l’ea fortemente ligou, o Tonin Canepa o l’à pubricou poexie inte autoediçioin à seu speise ò co-a sponsorizzaçion de quarche dita amiga.
Regordemmo tra i seu libbri: Unna voxe da-o mæ bòrgo(1990) e Amore se dixe amô (1992); e, se anemmo à vedde, i seu testi son stæti tutti inspiæ a-i sentimenti de l’amô e de l’amixiçia, compreiso l’amô pe-a seu tæra.
O l’à scrito Marco Piaggio: «Unna validiscima voxe chi canta amô pe ògni dònna, pe ògni creatua feminiña, in sciô sfondo, ma no drento i confin, de unna çittæ assæ ammâ, Zena…».
Gian Giacomo Cavallo (1590–1658)
O Gian Giacomo Cavallo o l’é tegnuo pe-o ciù grande poeta in zeneise de tutti i tempi; nasciuo verso a fin do secolo sezzen e mòrto do 1658, o ne se presenta con tutte e virtù e con tutti i mendi de l’etæ do baròcco.
O no saià un caxo se o mascimo sprandô da poexia in ligure o vëgne toccou co-o conçettiximo, che in italian – a-o conträio – o l’à posciuo dâ vitta solo che a-e contorscioin fatte e lambiccæ do G.B. Marino e di seu scoläi.
Maniman a lengua ligure, mai tanto concreta pe seu natua, a vëgne à taggio ciù che l’italian pe esprimme i conçetti ciù astræti e ciù sottî, in deuviâ e poule de tutti i giorni e ottegnî coscì, pe contrasto e curtoçircuito, a poexia; o mæximo o l’é stæto dito de l’ingleise de Shakespeare e de John Donne, di quæ e metafore e e raxoin ardie – segondo çertidun – saieivan astrunnæ a-o de feua da seu lengua de nascion.
O baròcco o nasce insemme co-e primme grende crixi do mondo moderno; o pensceo de Pascal e de Cartexo, a Reforma e a Contrareforma semeñan dubiansa inte l’òmmo de alantô, chi comensa à ëse besiggiou da-a farta do senso da vitta.
E o Cavallo o ne parla pròpio de sta anscëtæ mai tanto moderna, sotta a finçion da poexia petrarchesca de peñe d’amô, inte unna fuxon perfetta tra forma e sentimento, donde a pascion amosa a l’é, scì, un attesto pe scrive un tòcco de bravua, ma a no se peu manco dî pe in davei fäsa, apreuvo ch’a l’assumme unna seu veitæ in caxon de l’arte do poeta; ne piaxieiva a descriçion da ciæabella mæximo se i patimenti do Cavallo foïsan tutti inventæ, perché tutti inte quarche momento semmo stæti sbattuggiæ in sa e in là da-o destin ò da-a pascion.
O Cavallo o pòrta avanti ascì a tradiçion di encòmi a-i duxi, e anche lì o tocca de çimme mai stæte toccæ in avanti: pe niatri no gh’à de importansa se i prinçipi stæti cantæ da-o Cavallo se meitavan pe in davei o seu lözo, quello che conta son e figue ancon oua fresche e vive da seu imaginaçion: e ombriñe, i loasci, o grongo, a moeña, e anghille e i atri pesci che festezzan l’eleçion à Duxe do Zòrzo Çentuion, con fâ «treppi e stravagançe da stupî» inte unna fantaxia mainaesca, ch’a l’arresta inta memöia do lettô.
De belle vòtte e cansoin do Cavallo reseunnan e melodie do conterranio e contemporaneo Gabriê Ciabrea, che inte ciù öcaxoin o gh’aiva manifestou a seu astimma.
Un puritan orrô pe-a dònna, pöcassæ contrareformista e masochistico, o sciòrte feua inte çerti versci do Cavallo, ma no ghe veu guæi à accapî che ascì a descriçion di besiggi d’amô o l’é un attesto pe-i seu raffinatiscimi virtosiximi stilistichi.
Inte st’avvoxâ öde pe l’eleçion de Zòrzo Centurion a-a supremma magistratua da Repubrica de Zena, o Cavallo o descceiga tutta a seu abilitæ retòrica e poetica, se ciammemmo poexia unna straordinäia capaçitæ tecnica e linguistica inta construçion di versci.
Comme o fa osservâ o Toso, «tutto l’imaginäio de l’öde o l’é de fæto construto in sce de imagine e metafore artefiçiose donde a natua evocâ a l’à in realtæ pöchiscimo spaçio».
Ma se porrieiva dî che a çelebraçion do Duxe a l’é pe-o Cavallo un attesto pe mette in mostra a seu meistria, sciben che no manca unna preisa de poxiçion politica in favô da corrente senatoiale repubrichista, pe contra a-i sostegnitoî de un cangiamento in senso assolutista into goerno do Stato.
O Duxe o l’é, infæti, pe-o Cavallo e pe-i repubrichisti, o poæ do pòpolo, e o l’é stæto misso da-o Segnô à cappo da Repubrica pe commandâ a-o pòsto do pòpolo che ghe pertocca a sovranitæ, ma che da pe lê o no saieiva bon d’exerçitâla.
Ma a vea raxon ch’a l’anima a poexia do Cavallo, a-o de là do tema trattou, a stà de longo inta seu reçerca de inmortalitæ letteräia, o procuâse unna famma chi vagghe a-o de là da mòrte.
Danê Domenego Caviggia (1956)
Inzegnê elettrònico, o l’insegna inta Scheua Politecnica de l’Universcitæ de Zena; autô ò coautô de ben ben de articoli scientifichi in sce de reviste ò rendiconti de congresci internaçionali, o Caviggia o l’à dæto esprescion a-a dimenscion ciù sccettamente artistica da seu personalitæ inte unna poexia à sfondo religioso, ch’a vëgne à ëse un canto d’amô verso l’umanitæ, consapeive do dô ch’o l’aggueita de longo inte ceighe de l’existensa.
Imagine e scimilitudine neuve e de unna bellessa tòsto giometrica e crestalliña caratterizzan i seu versci.
Comm’o l’à scrito o F. Toso, inta poexia do Caviggia emmo «a rappresentaçion de stati d’animo in relaçion à de tormentæ vexende existençiale […] inte un cansonê scingolarmente sospeiso tra a freidessa asquæxi metallica de un verso intellettualistico, lustro, e a sccetta anscetæ de transmette emoscioin cattuæ à l’inspiaçion inte un momento de feliçitæ creativa»[1]. O paisaggio in Caviggia o l’é à ïsa à ïsa indicou e o seu universo o l’é scimbòlico, fæto de figue astræte, che tutti i mòddi tramandan à di scignificati concreti, inte unn’ascidua reçerca do senso da vitta.
E frequente alluxoin à l’amô uman pan chì coscì reciammâ un neuvo stilnoviximo, donde a lirica amosa a l’alludde a-a queste de unna realitæ ôtraterreña.
O l’à pubricou E ae di angei (Zena, 1996) e A-o de là do mâ (Genova, 2017).
[1] F. Toso, La letteratura ligure in genovese e nei dialetti locali, Le Mani, Recco, 2009 [trad. L. Guason].
Gabriê Ciabrea (sec. XVI–XVII)
Un di ciù avvoxæ poeti di seu tempi, l’immaginoso baròcco Ciabrea o l’à çercou pe-o primmo à introdue i metri da poexia grega e latiña inta poexia italiaña; o l’ea nasciuo à Saña do 1552, ond’o l’é mòrto do 1638; amigo do Cavallo e do Grimado Moassaña, o scrittô ch’o l’aiva dito de voei, comme o seu compatriòta Colombo «ò attrovâ un neuvo mondo, ò moî», o l’à scrito ascì træ cansoin in ligure, donde se peu attrovâ o mæximo ardio sperimentaliximo da seu produçion italiaña.
O l’aiva scrito a prefaçion a-a primma ediçion da Çittara Zeneise, donde o reconosceiva into Cavallo o genio do Ligure, apreuvo che «a Liguria a produe òmmi Trovatoî, e Trovatoî de cöse no mai stæte imaginæ e à ïsa à ïsa stæte creddue».
Sciben che no semmo guæi segui che ste «serenate» seggian d’in davei euvia do Ciabrea, sens’atro son a testimoniansa de un interesse locale pe-a poexia ligure, stæto influensou da-a contemporania lettiatua zeneise, ch’o no poeiva fâ de meno de avei unna continuaçion inta lettiatua ligure di secoli à vegnî.
Luiggi Domenego Fæña (1831–1907)
L’avvocato e procuou Luiggi Domenego Fæña, un di ciù avvoxæ di seu tempi, o l’é stæto tra i continuatoî do Piaggio inta redaçion do Lunâio do Sciô Regiña, do quæ o s’é occupou tra o 1864 e o 1876, dòppo o Gioane Casassa e o Luiggi Döia.
De idee libeale e repubricañe comme o contemporaneo Luggi Pedevilla e comme o predeçessô Gioane Casassa, o no l’à mancou de satirezzâ o Goerno sabaudo da-e pagine de l’armanacco e de rincianze in versci «quelli tempi fortunæ / ch’eimo ancon repubrichen».
Tra e seu euvie ciù conosciue, s’arregòrda A föa da bella Reusaspiña e I sette zuavi.
Poeta sorvetutto çivile e politico, o l’é ancon oua inedito in volumme e a poexia che chì presentemmo, de perenne attualitæ, a l’é tiâ feua da-o Lunäio pe-o 1874.
Marçello Firpo (1876–1972)
De Menton, òmmo de grande coltua e fonçionäio de dugañe, o l’é stæto tra i fondatoî da revista «A Barma Grande» e tra e doe guære un averto sostegnitô de l’union à l’Italia da çittadiña riveasca franseise.
Pe sta raxon chì, de l’inmediou doppoguæra, o l’aiva dovuo subî, in ciù da prexon e de l’exilio, l’obliansa da parte di seu conçittadin, da-a quæ o l’à comensou vegnindo feua solo che di urtimi anni da seu vitta.
A poexia do Firpo, che de belle vòtte, mascime a-o comenso da seu carrea, a cazze into bossettiximo e into folcloriximo, a tocca i seu resultati ciù boin inte un fondo sentimento da natua e inte unn’inmæximaçion panica inti mistëi da tæra e da campagna, che o poeta o sente comme unna partia de lê e da seu vitta.
De tra i territöi che Vittöio Emanuælo II o l’à çeduo do 1860 a-a Fransa, insemme con Nissa e a Savöia, Menton o l’à conservou pe tanto tempo un arcaico dialetto ligure, influensou da-o proensâ, da-o piemonteise e da-o nissardo.
E poexie stæte scrite da-o Firpo into segondo doppoguæra ne mostran un doso recegâse intimo do poeta, stæto segnou da-e seu triste vexende biografiche. ma con unna melanconia de longo revestia de un elegante clasciçiximo, comme inte sto sunetto chì, de bizari versci alesciandrin, donde l’intonaçion mesuâ e solenne a scandisce l’inesorabilitæ do destin.
Domenego Garello (sec. XIX)
Tra o 1812 e o 1819, l’attô Domenego Garello o presenta a-o tiatro de Campetto e a-o Falcon unna serie de farse e parodie (i titoli peuan ëse in italian comme in zeneise), che gh’an comme protagonista a mascara do Sciô Regiña, son di titoli comme O Sciô Regiña a-a Mäpaga, O sposaliçio do Sciô Regiña co-a Sciâ Leituga, Le cantatrici di Bargagli e Regina capo dell’orchestra dei gobbi, Il convitato di pietra con Regina servo di Don Giovanni, O Sciô Regiña, mego pe fòrsa, Regiña servitô de doî padroin, Regina atterrito dalle apparizioni, e atre.
O Sciô Regiña, avanti d’ëse unna maccetta tiatrale, o l’ea stæto un òmmo in carne e òsse, un gandollo originäio da Rivea de Ponente, çerto Françesco Cavanna, un ch’o se guägnava a vitta de anâ in gio à pe ostaie à fâ rie e gente, che ghe manuavan un gòtto de vin e un tòcco de pan.
Do 1792, à quarant’anni, o l’ea mòrto à l’improvvista, ciocco areo, in cazze de pe-e scae de unn’ostaia e gh’ea fiña stæto quarche sospetto in sce sta seu fin, ch’a paiva pöco ciæa.
Ma e gente no se l’aivan ascordou e di attoî, tra i quæ o Garello, aivan continuou à interpretâ o personaggio a-o tiatro, ascì à distansa de anni; o Martin Piaggio, in presentâ o seu primmo Lunäio (1815), o ghe fa dî de coscì:
Fòscia o mæximo Piaggio o l’aiva conlaborou à sti pessi tiatrali de pöco impegno, mascime con scrive i versci che de soventi concluddan e scingole scene, à transumme o contegnuo; e dapeu o l’à repiggiou lê ascì o personaggio, con modificâlo ancon in scê pagine do seu Lunäio, fin à fâne o protòtipo do zeneise de bon senso e «à l’antiga», figua ch’a reseconda inti anni fin a-o tiatro do Baçigalô, e da sto chì inte quello do Govi.
E farse do Garello paivan perdue, fin quande, di anni Settanta do secolo passou, o Aidano Schmuckher o no l’à descoerto inte l’Archivio do Museo do Risorgimento Le gelosie del Signor Regina, con attribuîle a-o Piaggio.
Segondo o F. Toso, sto testo chì o l’é in cangio euvia do Garello, cösa pe varie raxoin ciù probabile.
Chi scrive ste nòtte o l’à avuo occaxon de asciste (1977) à quella ch’a l’é stæta fòscia l’urtima missa in scena de sta comedia, pe-a regia do Cesare Viazzi, e interpretâ da-o Nanni Raffo e o Franco Paladini, doî bravi attoî, che fòscia in giornâ son stæti in pittin ascordæ.
Chì coscì, presentemmo a scena donde o sciô Regiña o l’incontra (e o se scontra) con l’atra mascara do tiatro zeneise, o Capoâ fanfaron, che chì o se ciamma «Enrico» e o fa mostra d’ëse franseise pe raxoin de intresso, con tutti i equivochi tipichi de sta smersa de tiatro.
À sta mainea, a vëgne repropòsta a vëgia comiçitæ do tiatro plurilengue do seiçento, co-e incomprenscioin che nasce tra chi parla doe lengue despæge.
Da tegnî à mente che semmo a-i tempi che Zena e a Liguria appartegnivan à l’impëio napoliònico e de sordatti franseixi occupanti, di quæ avei unna çerta poia, se ne saià incontrou de pe coscì, inta vitta vea.
Livio Gianolla (1938)
O l’é de Arcoa e, inti doî volummi Dar castelo au razao (1981) e Lungo vota e vioi (1988), o l’à descrito a vitta contadiña do seu paise, ch’a l’é apreuvo à scentâ, e i seu personaggi, sensa nisciuña idealizzaçion, ma in çercâ de conservâne a memöia pe quello ch’a l’ea; in fæto, o Gianolla, za da-e primme avvisagge de quella che oua ciammemmo realtæ «fluida», o s’è sentio comme mancâ a tæra sotta i pê, perché tutto quello mondo de seguesse, quello terren södo, che pe di secoli o l’ea stæto a base da vitta do paise, da maniman o deliggiava e o lasciava o pòsto à de relaçioin soçiale artefiçiose, à unna vitta sensa ciù arrembi, sensa pòrti segui.
A poexia do Gianolla a l’è donca da interpretâ – dixe o F. Toso – comme «a defeisa contra i assati do tempo de quarcösa ch’o l’é ancon vivo e ch’o parpella».
Un quarcösa, azzonziëscimo niatri – ch’o descazze e o se degradda in desdaxo, insemme con tutto o resto do mondo.
Inte ste poexie, l’innamoâ descriçion do paisaggio ligure a cangia de cô e a se mesccia con e memöie de un poæ e de tutta unna vitta, stæta dedicâ a-o travaggio e a-o dovei verso a famiggia.
Alfredo Gismondi (1874–1965)
De profescion mego pediatra, o l’é stæto studioso do zeneise, da seu ortografia e prononçia e o l’à compilou un Diçionäio zeneise-italian (S.E.I. 1955).
O l’à pubricou e seguente accheuggeite de poexia: Da-o mæ barcon (Zena, 1942), Arvî e giöxie (Zena, 1954) e In faccia a-o nòstro mâ (Zena, 1955).
Scrittô compostamente descrittivo, o Gismondi o sa rende ben o paisaggio da còsta e de l’entrotæra, ch’o vëgne à ëse l’occaxon pe de reflescioin tranquille, espresse con gaibo.
O l’à scrito ascì un erudio Prospetto della flora ligustica, e a seu conosciensa da botanica a ven feua da-e seu poexie, inte l’attençion ch’o mette inta nomenclatua de erbe e de ciante ligure.
O l’à ascì traduto in zeneise o primmo libbro de Epistole de Oraçio, con un metodo semeggeive à quello di traduttoî setteçenteschi da Gerusalemme deliverâ.
A coltua botanica do Gismondi a ven feua inte unna serie de breve liriche dedicæ a-i costi, a-e ciante e a-e scioe de l’entrotæra ligure, de longo inte di versci de donde straluxe ascì a fiña formaçion clascica de l’autô.
Mario Gròsci (sec. XX)
Inta parlâ de Bolan, un arcaico ligure mescciou con l’emilian e o toscan, o Mario Gròsci o l’à scrito unn’accheuggeita de sunetti, dond’o l’à misso in versci l’istöia do paise, Bulan ent’la storia (1970).
No se peu dî che l’impreisa a segge arriescia areo, apreuvo che o Gròsci o se limita e ciù tante vòtte à transcrive de dite e di ciæti, stæti tramandæ, ò che resultan da di documenti, e ben de ræo sti versci vëgnan toccæ da l’aa da poexia.
L’euvia a l’é o mæximo de un çerto interesse, se no atro pe l’impegno e o giamin, che gh’é vosciuo à realizzâla.
Brun Micossi (1919–1989)
O l’ea nasciuo à Pontebba (UD) e o l’ea vegnuo à stâ à Zena da figgeu; l’é interessante osservâ comme – da foresto – o s’ea impadronio de l’uso do zeneise, ch’o deuviava pe scrive di sunetti metricamente exatti e da sta fòrmola espresciva – stæta vegnua unna seu caratteristica – o no s’é mai mesciou.
Coscì o l’à scrito o Toso: «un liriximo a-a Gismondi donde descriçioin natuale e boin sentimenti sobransan tutto areo, con lasciâ pöco spaçio à ògni atro desviluppo».
De soventi o Micossi o toccava argomenti, che ancheu saieivan de mòdda e se dieivan «animalisti», ecològisti e ascì inspiæ a-a crònaca.
O l’à pubricou Muggetti de parolle (1985).
Sunetto inspiou con tutta probabilitæ à uña de fotografie de pròfughi, che scappavan da-a guæra do Vietnam ò in Cambògia, quande son arrivæ a-i giornali in Oçidente.
Da apprexâ, comme do resto inte tutti i sunetti do Micossi, a bravua retòrica e o crescendo da rappresentaçion, che van in pòrto in desccegâ con abilitæ unna fia de imagine persuaxive.
Ettore Morteo (1874–?)
Co-e seu Rimme Arascine do 1927 o l’à dæto o viavinti à unna tradiçion locale ch’a va avanti ancon oua.
Inta parte ciù impegnativa da cheuggeita «prevâ di toin melancònichi espresci traverso un elegante adeguamento ambientale de temmi cäi a-a poexia tardoromantica e decadente»[1].
[1] F. Toso, Letteratura genovese e ligure in genovese e nei dialetti locali, Le Mani, 2009 [trad. L. Guason].
Luiggi Panê (1903–1960)
Floricultô de Leua, o l’é mòrto assascinou pe de raxoin desconosciue e l’assascin (ò i assascin) o n’é mai stæto attrovou.
A seu produçion poetica a l’é da tanti avvexinâ à quella do Firpo, pe-o vivo sentimento da natua ch’o l’exibisce occaxoin à de meditaçioin à carattere intimistico e existençiale à ïsa à ïsa accennæ.
Giöxeppe Peagallo (1812–1849)
O Peagallo o l’ea conosciuo pe-e seu Canzoni Sacre Popolari in italian, ch’aivan unna grande diffuxon e do 1870 ean za arrivæ à vintiquattro ediçioin; in zeneise a seu veña a l’ea ciufito occaxonä, segondo quante scrivan i editoî inta prefaçion à l’ediçion 1870 de seu poexie: «…e ciù tante, stæte scrite, ò pe megio dî, improvisæ inte de pubriche Academie into Semenäio Arçivescovî, spian brio, gaibo, natualessa, no separæ da quella gastigatessa tipica da seu bella anima».
Uña de seu poexie zeneixi ciù conosciue â divan inmancabilemente à Dënâ i figgeu in pê in sce unna carrega de promê a-o Preseppio inte gexe: «Cao Bambinetto dexiderou / ah, scialla scialla che t’ò trovou…» e a se treuva inseia pe errô comme euvia de un anònimo savoneise inte O Cicciollâ.
Antologia della poesia savonese (Lodola, Saña, 1930).
De sentimenti libeali, repubrichen e antiaustriachi, o Peagallo inte sto testo o ne dà «un caratteristico exempio de poexia çivile, ligâ à temmi risorgimentali, interessante soviatutto comme fenòmeno de gusto e comme testimoniansa da fonçion divulgatoa, affiâ à l’esprescion zeneise into periodo avanti l’Unitæ d’Italia»[1].
Luiggi Perseuggio (1830–1911)
O l’é stæto un combattivo gexuita, giornalista e polemista, autô de comedie de impegno politico e morale.
O l’à exartou o mondo popolare e contadin ligure, inti quæ valoî, mentalitæ e lenguaggio o l’identificava un baluardo contra a corruçion di tempi.
Tra e seu comedie, pe-o ciù pubricæ in sce «La settimana religiosa», periòdico catòlico, e rappresentæ tramite a ræ di tiatri de parròcchie, arregordemmo I pastoî a-o presepio e Un pentemin à Zena.
Into seu dramma satirico Un paise socialista (1902), un agitatô de nomme Marx o provoca un corpo de Stato e o l’instituisce un goerno basou in scî prinçipi do communiximo.
Quande l’espeimento o fallisce, o Marx o scappa co-e casce do Stato.
Santin Brun Pesseu (1920)
Inte ben ben de accheuggeite de poexie e inti concorsci letteräi o Pesseu o l'à espresso inta parlâ de Arasce e seu reflescioin morale – o scrive o F. Toso – «sostegnue o ciù de vòtte da-a descriçion de ambienti e scituaçioin, che se rivelan inti versci finali comme de metafore do pensceo de l’autô»[1].
Tra e seu euvie arregordemmo I strassui de Pessö (1961) e U berrettin cu-a balla (1985).
Con tutto che e poexie do Pesseu aggian un andamento descorscivo e popolaresco, se ghe peu osservâ l’intençion da parte de l’autô de nobilitâ a seu parlâ pe mezo de forme e construti de l’italian letteräio, comme e inscistie inverscioin verbo/oggetto, attuæ pe raxoin metriche, ò pe dâ ciù de resato à l’oggetto mæximo, comme inta poexia chì apreuvo: «bunasse cippe a rumpe», in cangio de «a rumpe bunasse cippe».
Luiggi Pòggi
O l’ea un infermê de l’uspiâ de San Martin e poeta, comme o dixe o F. Toso[1], «animou da un vivo senso da natua, che pe-o ciù o se resciòrve inte di exiti mutuæ da l’euvia de l’amigo e meistro Alfredo Gismondi».
I versci do Pòggi son semplici e cantabili, anche in conseguensa de l’attivitæ do poeta, autô de testi de cansonette.
O l’à pubricou Da l’alba a-o tramonto (Zena, 1949) e Lezi… passa… taxi (Zena, 1953).
[2] Castello Boccanegra (nòtta de l’autô).
Gianni Prian (1962)
O Gianni Prian o l’é nasciuo do 1962 à Zena, dond’o sta de cà.
Laureou in filosofia e de profescion insegnante, o l’à scrito e pubricou poexie, sazzi, racconti in italian, à partî da L’ombra di un imbarco (1991) fin à Luce che passi sotto (2022); o l’à conlaboou à ben ben de reviste letteräie, tra e quæ regordemmo Il Babau, Resine, Atelier, Fotocopianda, Versodove.
O l’é o direttô de «Il Foglio», trimestrale da Biblioteca de Tiggei «Adriano Guerrini».
Sciben che di inserti liguri e piemonteixi se trovavan inti seu scriti za da primma, ciù de recente o l’à comensou à scrive in zeneise con unna çerta continuitæ.
Sensa voei ëse realistica areo, l’inspiaçion de spesso narrativa do Prian a l’é impastâ da realitæ da vitta de tutti i giorni e a l’arriësce à rappresentâla ciù de tanti che se ghe mettan de propòxito; fòscia perché l’autô o l’é fiña tròppo filòsofo da no savei che a realitæ a no l’existe da pe lê, ma a gh’à o scignificato e a conscistensa che ghe demmo niatri.
De spesso attrovemmo inte sti versci di reciòcchi a-a Caproni, co-a seu contrastâ adexon a-o crestianeximo, ma ascì de meditaçioin in sce l’ëse e o tempo e in sce un mondo assuppou de sangue, gnisca e sperma, che pan reciammâ Heidegger («fâme cacciâ / into mondo») e Bataille; de vòtte, caxo strannio, gh’é fiña de consonanse co-o Guareschi, co-i seu communisti che no creddan a-o Segnô, ma gh’an fede inta Madònna, co-o seu amô pe-a vitta contadiña e o ligammo co-a tæra, che pe-o Prian a gh’à de varsciue feminiñe, e in sciâ fin a l’é comme o scöso da moæ donde se vorriæ anâ torna.
[1] Into zerbo di gandolli piemonteixi a galmadora a l’é a xatta, o lampo o l’é o treno.
Nòtta de l’autô.
No pe ascciæî ma pe compricâ e cöse, arregordemmo che «a neutte che tutte e vacche son neigre» a l’é unn’esprescion do Hegel che, in polemizzâ co-o Schelling, o poñe l’assoluo comme unna dimenscion chi conserva e differense e a no ê anecoisce à l’interno de unna dimenscion inreâ.
Inte l’assoluo hegelian l’é de giorno e a vacca pessâ a l’arresta pessâ, quella gianca a l’arresta gianca e quella neigra (solo che quella neigra) neigra.
Pe saveine de ciù, che domandæ a-i filòsofi.
Mi fasso versci e bon.
Giulian Rosso (sec. XVI–1657)
O Giulian Rosso, nasciuo à Sestri Ponente inta segonda meitæ do sec. XVI e mòrto pe-a peste do 1657, o prattica unna smersa de poexia areo despægia da quella do seu contemporaneo Cavallo; tanto sto chì o l’é un letterou sottî e peisafumme inta seu reçerca de conçetti elaboæ, espresci inte ’n stile elevou, atretanto o Rosso o veu dâ à divedde d’ëse un poeta façile e «popolare»; in sciâ fin, o l’é l’esponente de unna corrente de poexia che ancheu ciammemmo propiamente «dialettale» e che in zeneise a vegnià maggioritäia solo che à meitæ do secolo XIX.
A ciù parte da poexia do Rosso, fæta de versci d’occaxon, de parodie, caregatue, e anche de versci amoxi, che scazzan voentea into còmico, a l’é inedita, spantegâ inte ’n muggio de manoscriti despesso in contradiçion fra lô.
Avvoxou comme intrategnitô, òspite fisso inte case patriçie da Zena d’aloa, de sta seu attivitæ o n’aiva fæto un mestê, ma unna vitta tròppo sguassosa a l’à fæto cazze in misëia, fin à fâghe conosce a prexon pe debiti.
De fæto, tutta unna parte da seu produçion a l’é dedicâ a-a meditaçion in sciâ misëia umaña, comme inte Rime Morali donde o conta a seu espeiensa inte prexoin da Repubrica.
Ma anche inti momenti ciù greivi, o Rosso o no renonçia mai a-a battua còmica, tanto che a seu poexia ciù conosciua a l’é fòscia a descriçion da peste do 1657, quella dond’o perdià a vitta; ma chì i seu mocchetti piggian unna cadensa da danse macabre, son o commento amao, fòscia fiña in desdaxo, a-a fin de ’n mondo de presuminoxi babacci, gròsci e piccin, che scentan pe de longo: «Gh’é chi tutto ro dì çercando beghe / con levâse ògni mosca da ro naso / o no peu, seppellio in leugo spaso / levâsene mirioin, che n’an a e neghe».
Inte sto poemetto, o Giulian Rosso o conta da tremenda pestegadda do 1657, inta quæ lê mæximo o l’à dapeu perso a vitta.
A sciätâ vixonaietæ de imagine, o zeugo de poule conçettista inte sto caxo ascì en fonçionali à l’aspio moraliximo do poeta; i zeneixi vëgnan gastigæ pe-i seu peccoei e peuan sperâ solo che inta miseicòrdia diviña.
Drento à mai tanta erlia, inta memöia do lettô o sorvevive pe de longo quello «rumô infinitiscimo de gente», ch’o reciòcca ciù viægi inta çittæ desconsâ da-a pedemmia e da-a cattivëia di òmmi.
[1] Bubboin: anche in giornâ se ghe dixe bugna pe intende un travaggio fæto a-a biscöchiña.
[2] carbuoin: tumoî roscigni che davan da accapî che o maròtto o l’aiva ciù pöco fî in sciâ rocca.
No beseugna ascordâse che a ciù tanta poexia do Rosso a l’é poexia còmica e d’öcaxon; con anteçipâ de doì secoli o Piaggio e e «campagnate» do Sciô Regiña, o Rosso o ne conta e avventue do seu viægio à Venexa, con unna brancâ de amixi invexendoin.
Un di seu testi ciù avvoxæ.
[1] antiga canson tutta in loude di vestî de uña.
Luiggi Stallo (sec. XIX)
O l’ea de San Pê d’Æña, delegaçion chi gh’à dedicou un caroggio.
Mazzinian e garibaldin, membro da Soçietæ Filantròpica Umanitäia, into quæ ambito, do 1854, o l’é stæto tra i promotoî do settô alimentari in favô di operäi, basou in sce l’acquisto de matëie primme (patatte, gran e fæñe, riso, euio, vin, lemi, etc. e carbon ascì), tramite un caiâ accheuggeito tra i soçi, con obbligaçioin de 50 lie l’uña.
O l’ea o primmo passo verso e ciù organizzæ cooperative de consummo, ch’avian un gròsso desviluppo dex’anni apreuvo.
O Stallo l’ea à favô de unna democraçia popolare basâ in sciô voto universâ, diriti di ciù pövei, educaçion e coltua, progresso soçiale di operäi.
Stæto accaxonou de sediçion, pe unna tentativa de sollevo à l’epoca da partensa do Carlo Pisacane, e acciappou da-a poliçia a-i 29 de zugno do 1859, o l’é arriescio à scappâ, ma proçessou in seu assensa (co-o Mazzini e o Antonio Mosto) e condannou à dex’anni de prexon.
Tra i carabinê zeneixi o l’à parteçipou de persoña e volontäio a-e guære garibaldiñe.
Do 1868 ô trovemmo fondatô e primmo prescidente da «Società M.S. dei Volontari italiani di San Pier d’Arena» e da «Associazione Reduci delle patrie battaglie».
O no l’é stæto eletto torna l’anno apreuvo, perché a-i 7 de luggio do 1869 ô trovemmo detegnuo inta çittadella de Lusciandra, e do 1870 à Gaeta.
Stæto sciortio d’in prexon, dòppo a spediçion franseise o l’à criticou con fòrsa o Garibaldi, con pubricâ un volumme in Fransa, à Chambery, do 1871, Verità e calunnia in faccia al generale Giuseppe Garibaldi.
Reminiscenze di un volontario italiano in Francia e apreuvo à sto fæto chì o l’é stæto allontanou da-e assoçiaçioin e emarginou.
Do Stallo se conosce ascì un poemmeto in italian intitolou: L’orfanella di un volontario italiano morto a Mentana il 3 novembre 1867 (Genova, Tipografia Economica, 1877).
Sta Vixon, ch’a se inseisce inta sveuga euttoçentesca di lunäi, a contëgne ascì, dòppo o testo poetico, un lunäietto pe-o 1853 e, a-a dreitua, stæti azzonti à man, i prexi de corree tra despæge localitæ do Regno de Sardegna.
O lenguaggio deuviou da-o Stallo, con tutte e seu conçescioin à l’italian, a-o zeneise da borghexia, o fa pensâ a-o Pedevilla, ma chì coscì e critiche a-a Gexa catòlica e a-i regnanti son due comme tutto e dan à divedde areo a reixe mazziniaña e massònica do seu autô, co-a fæ inte unna divinitæ ch’a se piggia a-o cheu a causa di patriòtti italien, e a scombatte da-a mæxima parte do pòpolo, comme inte stròfe de l’Inno de Mameli.
Pe-a seu scritua elaborâ, i referimenti erudii (tra i seu modelli a-a dreitua Dante, ò o Petrarca de I Trionfi) , a cua formale, o poemmetto o no l’ea de seguo destinou a-o pòpolo, ma o serviva à tiâ da-a parte di mazzinien quella borghexia inlumminâ e fornia de unna çerta instruçion, ch’a foïse in condiçion d’apprexâlo e scompartîne i ideali.
L’emigrou do titolo o l’é, ciæamente, un exiliou repubrican che, con l’espediente ciùfito abuxou da vixon, into gio de ottantun sestiñe metricamente perfette, o revedde o passou e o profetizza i avvegnimenti futui, scin à imaginâ i Stati Unii d’Euröpa, e a-a dreitua quelli do Mondo, retti à Repubrica Democratica; unn’atra demostraçion de comme, à quelli tempi, a lengua zeneise a poeiva vegnî à taggio pe trattâ di argomenti elevæ e à spanze propaganda de ògni meña, pe-a seu capaçitæ de arrivâ de lengê à tutti.
O patriòtta o vedde e anime de tutti i martiri do libeo pensceo, à partî da-i sòliti Giordan Brun e Galileo, ma o mette con lô ascì Dante, tegnuo pe nemigo da Gexa e do Papato, e, insemme, Savonareua, Cola da Rienzo, Masaniello, e atri, tutti conscideræ martiri da futua libertæ, e dapeu, comme l’é lògico, tutti i carbonari implicæ inti vari sollevi e stæti fuxillæ.
À sta vixon ne vëgne apreuvo unn’atra, quella di tiranni antighi e moderni, che fan gazibba pe eliminâ o libealiximo, e son commandæ da òmmi de gexa, comme o paddre Gusman l’inquixiçionäio, in favô de unna dua represcion, tanto che o paddre Rhotaan, o parla in favô de reforme pe imbroggiâ ciù ben i libeali, con spantegâ a descòrdia e e divixoin into campo avversäio.
Stæta passâ sta vixon ascì, o patriòtta o vedde vegnî avanti i òmmi armæ de compagnie, che representan i pòpoli da tæra, ogniduña con unna bandea contrassegnâ da un segno scimbòlico.
De fronte a-a bandea ch’a profetizza i Stati Unii d’Euröpa, inte tutti scenta «ògni pascion pe-a tæra sò natia» ch’a saià sostituia da l’amô universale pe l’umanitæ.
E chì vëgne da domandâse perché beseugneiva ëse patriòtti, se l’é de za destin che o patriottiximo o se deslengue inte un ciù generico e sperso amô pe-i Stati Unii d’Euröpa, ò pe di ancon ciù lonten Stati Unii do Mondo.
I doî personaggi mensunæ verso a fin, che suscitan mai tante speranse de reneuvamento millenaristico inte l’autô, Luigi e Giuseppe, pâ che seggian o Garibaldi e o Luiggi Napolion, che da lì à un pittin o diventiâ Impeatô di franseixi, segondo unna proçedua no guæi democratica, in tradî e aspettative di patriòtti de sa e de là de Arpe; ma se sa che no tutte e «vixoin» dan into segno.
Augusto Tessada (sec. XX)
Do Augusto Tessada no s’à guæi notiçie, feua che, comm’o dixe lê mæximo, o l’ea un impiegou do Muniçipio.
De spesso, i seu versci son d’occaxon e o seu interesse o l’é attiou ciù che atro da fæti de crònaca e de costumme, da l’attualitæ; inte sto senso, o seu Cappon Magro do 1909 o l’é indicativo de unna mainea de pensâ, de unn’epoca à cavallo tra l’Eutto e o Neuveçento, ch’a vedde a spariçion de tante usanse e mentalitæ, l’interesse ma ascì l’inchietudine pe-a sciensa moderna e pe-i tempi che vegniâ, a deprecaçion pe-e exageaçioin da mòdda, l’appaiçion de primme automòbile.
L’astræto moraliximo do bravo borgheise o doveiva lasciâ o pòsto da lì quarche anno à l’exartaçion incondiçionâ de l’etæ da tecnica e da machina, quande l’é stæto ciæo i avvantaggi econòmichi che ne saieiva derivou.
L’é da osservâ comme inta seu requixitöia contra a machina, o Tessada o ne vedde solo che l’utilizzo à scòpo de evaxon, pe imbriægâse de veloçitæ, asquæxi comme unna missa à giorno do clascico «carpe diem», e unna çelebraçion da nullitæ da vitta; e argomentaçioin ch’o deuvia son e mæxime ch’o porrieiva usâ contra a dependensa da alcol ò da-a dròga.
A carregatua do sportman ch’o fa o Tessada a fa vegnî in cheu çerte maccette de l’epoca, che ancon se peuan vedde inte di vegi cini mutti, con l’òmmo forselluo co-i mostasci reddeni, e con un çerto presentimento do Gastone petrolinian «molto ricercato», evidentemente un leugo tòpico.
Scirvio Volta (1891–1957)
Scingolare figua de inzegnê e òmmo politico, do 1933 o l’à pubricou A Commedia çellasca, parodia de l’Inferno de Dante, ch’a piggia de mia vari personaggi da Çelle di seu tempi; a-o de là de trovæ ciufito convençionale che caratterizzan l’euvia, no manca di freschi sponti lirichi.
Atre poexie do Volta son anæte perse, ma se regòrda unna verscion ben riescia da Erlkönig de Goethe.
Con l’attesto de descrive o gion di luxoioxi çellaschi, l’autô o va in derê co-a memöia a-i anni, quande lê e atri zoenòtti, de stæ a-a mæña, çercavan à fâ corpo in scê turiste e o se lascia anâ a-a nostargia, in sce un ton tra o còmico e o serio.
«Miödiña» o l’é o nomme ligure da Erodiade, figua di Evangeli, fortemente negativa, che da niatri a l’é vegnua à ëse scinònimo de persoña fäsa, ipòcrita; o Volta o deuvia sto nomme pe tradue a poula, de grammo interpretâ, Erlkönig, titolo de unna çelebre balladda do Goethe, pe commun traduto in italian comme Il Re degli Elfi.
Pantaleo Grimado Moassaña (1554 – sec. XVII)
Nasciuo à Zena do 1554, de famiggia savoneise, e stramuou à Saña da figgeu, o l’ea òste de mestê e poeta pe pascion; amigo do Ciabrea, o l’ea in contatto con vari rappresentanti de l’aristocraçia riveasca.
O se compiaxeiva de atteggiamenti e mainee che in ancheu ghe diëscimo bohemien e maudit, da poeta de ostaia, e de soventi a seu poexia a pâ ch’a l’assumme e modalitæ e l’ambientaçion de unna rappresentaçion tiatrale.
A Fiandoiña de sta canson a l’ea unna cortexaña napolitaña; o Grimado Moassaña o ne cante e laode in sce un ton ciufito sostegnuo, sarvo dapeu, comme seu costumme, lasciâse anâ à un lenguaggio vorgâ, che sens’atro o l’ea ciù gradio a-o pubrico da seu ostaia.
Anton Giulio Brignoe Sâ (1605–1665)
O Anton Giulio Brignoe Sâ o l’appartegniva à uña de ciù potente famigge da Repubrica; nasciuo do 1605 e mòrto do 1665, pensatô, poeta, comediògrafo e òmmo politico, sostegnitô de unna ciù grande autonomia da Repubrica de Zena verso a Spagna.
Inta segonda parte da seu vitta, do 1649, o l’à renonçiou à tutti i incarreghi politichi e o l’à piggiou i òrdeni saçerdotali, con finî pe fâse gexuita do 1652.
Autô de comedie plurilingue, I due anelli simili e Li comici schiavi, segondo l’usansa do seu tempo, o gh’à portou a seu veña satirica e polemica.
Inte unn’euvia comme Li comici schiavi poemmo attrovâ a mascara zeneise do Capoâ Berodo, o sordatto farabolan ch’o s’avvanta de incredibile avventue, e destinou tutte e vòtte à ëse misso a-o landon, progenitô de atre mascare ligure, comme Barudda e Monòdda, popolen rattelloxi e sciätoin.
O tiatro còmico do Seiçento o l’ea de soventi plurilingue e pe commun ògni personaggio o l’ea unna mascara, caratterizzâ da un diverso dialetto.
O personaggio ciù ammou da-o pubrico zeneise o l’ea o Capoâ, o sordatto falampi, ch’o finisce de longo pe fâ de fottifigue.
Quande però e comedie vegnivan portæ a-o de feua de Zena, a parte do Capoâ, ò de atre mascare zeneixi, a vegniva traduta in italian ò a-a dreitua levâ da mezo, e sto fæto in caxon segge de alluxoin politiche localistiche de quæ e tiate do Capoâ ean farçie, segge pe-i zeughi de poule e doggi sensci, che ghe gustava a-i zeneixi d’aloa, ma che feua de Zena ean incomprenscibili.
Sto fæto o dà raxon ascì da nisciuña popolaritæ do tiatro zeneise e de seu mascare into resto d’Italia, ancon oua desconosciui.
E atre doe mascare caratteristiche zeneixi, che tornan de longo into tiatro do Seiçento e che son arrivæ, con de variante, fiña tòsto a-i nòstri giorni inti Carrossezzi de Carlevâ, ean o vegio leppegon e raixo co-a servetta zoena e ammaiçiâ, chi ghe dà de longo o liscio.
O Brignoe Sâ o repiggia i doî personaggi inta seu comedia I due anelli simili e o î fa esprimme con tutta a vivessa e l’axillo che son neçessai a-a scituaçion.
Inte sta scena, o vegio Pasquâ o ciamma a-a seu figgiòssa Gianchinetta de sposâlo, tanto da schivâ de pagâ de deutta à un eventuale pretendente.
Pâ che o Brignoe Sâ o l’agge scrito ascì quarche poexia còmica, de quæ sta chì, piña de sensci doggi e alluxoin eròtiche ò dòtte comme e tiate do Capoâ a-o tiatro, e stæta dedicâ à unna seu ammante tròppo caistiosa, a l’é un exempio.
[1] Inta grammatica latiña o caxo genitivo o ven avanti o dativo.
L’autô o veu dî che con sta dònna o deve ëse lesto à dâ, avanti de deuviâ i «genitali».
[2] «Lòro» o l’é o clascico nomme do pappagallo; Inte sto caxo o reciamma o nomme de «l’öo».
[3] O «Donato» o l’é unna clascica grammatica latiña.
Sta dònna chì gh’é cao piggiâ in man o «Donato», avanti che o «Furioso»… [4] «se no menæ e moen (pe tiâ feua palanche), poei anche menâ i pê (pe anâvene).» [5] «i pagai» fan pensâ à l’atto de «pagâ»; e oæ (oræ) reciamman a poula «oro».
[6] A Marfisa a l’é unna dònna guerrezzea di poemmi cavallereschi franseixi; inte sto caxo pe mandâla «à gambe levæ», a «lansa» a dev’ëse d’öo.
[7] «no sò se s’amassa (ammuggia) de ciù à sommâ (stâ insemme), ò à spartîse.»
Peo Zane Craviâ (sec. XVI–XVII)
Dottô in leze, storiògrafo, do 1628 o l’à parteçipou a-a cabirda, stæta traghettâ da-o Giulio Cesare Vachê contra a Repubrica, e dapeu o l’é stæto foestou in Spagna.
O l’é vegnuo torna à Zena do 1633.
O seu intermezo burlesco Ra finta caritè o l’é o primmo exempio, ch’o ne segge arrivou completo, de unn’euvia tiatrale scrita à reo in zeneise, e o deve tanto a-a contemporania lettiatua picaresca spagnòlla.
O zoeno Tognin, garsonetto do mendicco òrbo Batté, o se vendica de brutto di tòrti e de baccæ ch’o l’à dovuo piggiâ da-o sò patron.
L’intermezo scenico do Craviâ o ne presenta un mondo sensa pietæ, fæto de leggere e deslogi, che se devan inzegnâ à tutt’oe pe mette insemme doe palanche; l’òrbo Battê o score o seu aggiuttante Tognin, ch’o l’é guerso, ma o ghe vedde basta da arröbâghe; sto chì o se vengia con fâlo rattellâ con o seu neuvo sòcio Pellegro, in approfittâ do scherso che ghe fa o nòbile Leandro, quande o fa mostra de fâ a caitæ a-i doî òrbi, ma o no ghe dà ninte.
O Batté e o Pellegro se accaxoñan un con l’atro d’avei röbou, se dan, e arrestan mezi mòrti.
No se sa se o pesso o segge mai anæto in scena; de seguo o contrasta de brutto con l’idea de unna çittæ, ciuttòsto piosa e lesta à soccorrî i ciù desgraçiæ, che n’é stæto tramandou.
Zane Agostin Pollinâ (sec. XVII)
Il Genio Ligure Trionfante (1697) de Zane Agostin Pollinâ o l’é un dramma inspiou à l’istòrica e longa rexistensa di Liguri à l’invaxon romaña, ma in realitæ o l’alludde a-a conteisa tra Zena e Fransa, ch’a l’aiva portou a-o tremendo bombezzamento do 1684 da parte de l’armâ do Re Sô.
Inte sto caxo, o Capoâ, con tutto ch’o mantëgne çerti træti moralemente discuttibili do personaggio, o piggia unna connotaçion in sciâ fin poxitiva e o s’impegna pe-a primma vòtta inte de battagge vertadee, con arresegâ a vitta.
Degno de nòtta o fæto che o nomme do Capoâ o segge, inte st’occaxon, Balilla; no se peu scappâ a-a suggestion che un quarche ligammo con l’eröe de Portöia o ghe segge. No beseugna ascordâ, de fæto, che inte primme attestaçioin à propòxito do sollevo antiaustriaco do 1746, no vëgne mensunnou o figgeu ch’o l’à asbriou a primma pria, e ancon meno ne vëgne fæto o nomme.
Donca, o sospetto de l’infiltraçion de quarche regòrdo, dòtto ò ascì collettivamente popolare, inta neccia do nomme attribuio à l’eröe, o pâ ciù che fondou.
Carlo Andria Castagneua (1652–1748)
O Castagneua, gexuita lavagnin conosciuo ascì comme istòrico e autô de unn’euvia in sciâ cometa do 1664, into poemmetto L’arrivo in Vuoè dell’Armâ de Franza o conta do bombezzo de Zena, avvegnuo do 1684, pe òpia de l’armâ franseise.
Unna costion de preçedensa into saluo tra nave de doe naçioin a l’aiva fornio a-o Re Sô l’öcaxon pe umiliâ a picciña e orgoggiosa repubrica zeneise, co-a quæ o l’aiva da tempo à mezo de bæghe de varie meñe.
Zena a no l’à mollou, de nave spagnòlle son arrivæ in seu aggiutto, e i franseixi an dovuo fâ röso.
Tutte e mainee, l’anno apreuvo, inte unna neuva scituaçion politica, o Duxe Lercæ o l’à dovuo anâ à Versaggia pe rende omaggio a-o Re e ciammâghe scuse.
D’atra parte, stæto reçevuo con tutti i önoî, da mezo a-i lusci da reggia, gh’an dimandou cöse l’ea che, inte quello palaçio sfersoso, l’æisse mäveggiou de ciù.
Lê o l’à repricou con unn’esprescion che dapeu a l’é passâ tòsto in proverbio: «Mi chì».
In fæto, i Duxi, pe tutto o tempo do seu incarrego, no sciortivan mai d’in Paxo, e fiña pe anâ à Messa a-a domenega passavan de pe un corrieu sorvelevou, tanto da no toccâ tæra co-i pê, e sottoliniâ coscì a sacralitæ da seu persoña.
O poemma o conta i avvegnimenti do 1684, con mescciâli à l’istöia d’amô do mego Orlando, testimònio di fæti, e mego personâ da Duxessa.
Steva Rosso (sec. XVII)
Un di primmi poeti ch’aggian scrito inte un di dialetti intemeli, o Steva Rosso, o vëgne arregordou pe-o seu poemmetto in taggiasco L’antico valore degli huomini di Taggia do 1639, donde o conta comme o l’ea stæto mandou in derrê un attacco di barbareschi da parte di abitanti do paise, de l’anno 1554.
Tutto o racconto o se desgheugge in sciô registro còmico, à imitaçion de La secchia rapita do Tassoni.
Inte de atre poexie, o Rosso o se dicciara pe l’uso do ligure locale in contrapoxiçion segge a-o zeneise, segge à l’italian, tutti doî tegnui in conto de lengue tròppo auliche e erte pe ëse spontannie e sccette, comme e parlæ de nascion.
L’euvia do Rosci a testimònia coscì l’erta opinion che gh’ea in sciâ lettiatua zeneise à quelli tempi in Rivea.
Poulo Agostin Orengo (sec. XVII)
O primmo scrittô intemelio do quæ s’agge notiçia o l’é un Gieumo Lantê, che, verso o 1600, o l’à scrito unna accheuggeita de sunetti e de epigrammi in ventemiglioso, purtròppo anæta perdua, coscì comme a l’é perdua a Musa Ventimigliese do Poulo Agostin Orengo, do 1650; però do Orengo ne gh’é arrestou trei sunetti, stæti reportæ da-o paddre Angelico Apreuxo inte La Grillaia, donde o tratta di lenguaggi d’Italia (ma i sunetti ventemigliosi son stæti levæ da l’ediçion à stampa).
O Orengo o l’aiva mandou i sunetti da Romma à Luxerna a-o seu conçittadin Domenego Antögno Còtta Scismondi, Nonçio Apostòlico a-i Cantoin Catòlichi in Svissea.
Pe-i refeimenti à persoñe e avvegnimenti locali de quelli tempi, i sunetti arrestan de diffiçile comprenscion, ma ean de grammo accapî sciña pe-o Apreuxo, ch’o î paragoña a-e poexie do Burchiello.
Tutte e mainee, i testi do Orengo an un valô de testimoniansa; da osservâ che a grafia a l’é pægia à quella do zeneise di seu tempi, co-a «o» prononçiâ «u» e tutte e atre particolaritæ che conoscemmo, ma co-a zonta da «y» pe indicâ a «i» semivocale.
Steva De Franchi (1714–1785)
Steva De Franchi, patriçio zeneise nasciuo da unna famiggia ch’a l’aiva dæto ben ben de duxi a-a Repubrica, o ven de longo mensunou pe-e seu poexie popolaresche che antiçipan o Piaggio, visciuo do secolo apreuvo, e ascì pe-e cansoin d’argomento patriòttico, inspiæ a-a sollevaçion do 1746 contra i austropiemonteixi.
Se intuisce into poeta o dexidëio de unna parte da nobiltæ d’attiâse e classe popolare, e ciù che tutto i borgheixi, con accheuggili d’in gio à un ideale e renoelâ, tutti insemme, o Stato zeneise d’aloa, ch’o l’ea sclerotizzòu e descheito a-a sola defeisa di interesci de l’aristocraçia.
Poemmo de lengê tegnî o De Franchi pe un inluminista, che comme tutti i inluministi o vorriæ portâ o pòpolo à megioâ da maniman e seu condiçioin sociale, guiddou da-i prinçipi da raxon.
Ma a-a giornâ d’ancheu quello chi ne corpisce de ciù inta seu euvia no son tanto i seu inni a-a libertæ de Zena, e manco e descriçioin de scituaçioin e de personaggi popolari, comme l’avvoxâ «madònna Parisseua in sciâ ciassa de Pontexello», ma ciù fito a seu veña melancònica, carrega da stanchessa de tutto un mondo che omai o dechinava.
Za inte seu evocaçioin de demoe da nobiltæ tra giardin, villezzi, barchezzate e amoî façili se sente un fondo de tristessa: «chi ha tempo e tempo perde / non ro rescatta ciù / dra zoventù ro verde / ven frollo e cazze zù» (chi gh’à tempo e o perde tempo / o no o rescatta ciù; / da zoventù o verde / o ven passo e o cazze zù).
Ma in mainea ancon ciù ciæa sto stato d’animo o se mostrià into sunetto in sciô tæramòtto de Lisboña do 1755: «Moeuran ri regni e moeuran re çittæ / finiscian re grandeççe in pura e in zetto (meuan i regni e meuan e çittæ /finiscian e grandesse in pùa e in zetto) e inte di atri comme Meditaçion da Mòrte e In te Domine confido: «Mi vivo in questo mondo, e comme chi? / Comme un chi cræ che mai non morirà, / e intanto s’avexinna quello dì / e ro tempo s’imbarca e se ne va».
O De Franchi o l’à vosciuo ëse o poeta da «Naçion zeneise» e inti seu versci son tanti i refeimenti e i reciammi a-i autoî che l’an preçeduo, da l’Anònimo a-o Cavallo; a Lezzendia, chi ven apreuvo chì coscì, a peu fâ pensâ, à exempio, a-i versci do poeta medievale in scê battagge de Laiasso e Curzoa.
O De Franchi o l’é da arregordâ ascì comme autô de tiatro: e sò traduçioin da Moliére, Regnard e Palaprat ciù che atro son de imitaçioin e adattamenti, donde o comediografo o l’à piggiou intressi e personaggi e o n’à fæto quarcösa de neuvo, ch’o poeiva vegnî à taggio pe rappresentâ a realtæ de Zena.
Beseugna dî che o poeta zeneise o no se preuva manco à arentîse a-o Moliére «tragico», de Tartuffe, Le Misanthrope, ò Dom Juan, che à niatri o peu piaxei de ciù, ma che o l’é ascì tròppo ligou a-e polemiche religiose, politiche e filosòfiche di seu tempi; in cangio o De Franchi o travaggia in sce de tramme sensa tempo, de sola demoa, che se fan apprexâ pe-o zeugo còmico de scituaçioin e into mæximo momento o fa revive personaggi che alantô fan za parte do tiatro zeneise, comme o Capoâ fanfaron, a servetta maiçiosa, o vegio innamoou e avaro ch’o se rende ridicolo.
Inte sta tiata, ch’a l’é træta da O maiezzo pe fòrsa (Le mariage forcé) e a no se treuva into testo originäio do Moliére, o sordatto Ormondo, neuva incarnaçion da mascara zeneise do Capoâ, o pâ fiña un paente do Baron de Munchhausen, pe-a stranessa de seu fanfaronaie.
Ra Gerusalemme deliverà (sec. XVIII)
Do 1755 sciortiva à Zena, inte doî volummi, Ra Gerusalemme deliverà dro Signor Torquato Tasso traduta in lengua zeneise, unna verscion zeneise do cao d’euvia tassian, travaggio de unna squaddra de letteræ çittadin, diretti da-o poeta Steva De Franchi.
A l’é unn’euvia coiosa e insòlita, apreuvo che i autoî n’an vosciuo realizzâ unna fiente traduçion da Gerusalemme, comme into secolo dòppo o paddre Freirigo Gazzo o l’avieiva traduto areo a Diviña Comedia, ma manco unna parodia, un stravestimento da rie, comme de za ghe n’ea inte vari parlæ italien.
I letteræ setteçenteschi an vosciuo in cangio respettâ a sostansa e e intençioin e a struttua narrativa de l’euvia do Tasso, ma into mæximo tempo re-creâla da un ponto de vista «zeneise»; tutto o poemma cavalleresco o ven coscì rescrito comme o l’avieiva posciuo contâlo un zeneise de alantô.
Inti traduttoî gh’ea ascì l’intendimento de imitâ e sobaccâ e traduçioin de za sciortie scin aloa inte di atri parlæ, comme se capisce da un sunetto prefatöio, ch’o dixe:
Comme dî che se e atra traduçioin, in bologneise (ro Dottô), in veneçian (Pantalon), in bergamasco (Xanni), in napolitan (Coviello), an cangiou o Tasso inte un buffon e an scheuvuo successo, a mascara zeneise do Capoâ, a no poeiva arrestâ in derê, bon comm’o l’é lê ascì de dî di gösci.
À despeto de sta premissa, l’intonaçion còmica a ven feua solo che de semme in semme, inta Gerusalemme in zeneise, in arrestâ pe commun ben ben de d’ato de atre tentative semeggeive, tipiche de un dialettaliximo reflesso e tutto sommou no guæi interessante; in fæto, se peu dî che tutta l’opeaçion a se inscrive into complesso travaggio intrapreiso da-o De Franchi pe inricchî a lettiatua in zeneise de euvie valide e aggiornæ, inte unn’òttica d’exartaçion da patria zeneise.
Inte unn’epoca de sostançiâ descheita politica pe-a Repubrica de Zena, quæ o l’é stæto o secolo XVIII, çerti intellettuali aivan sentio a neçescitæ de recompattâ e classe soçiale in gio a-a nobilitæ, pe dâ fòrsa a-o sentimento patriòttico; inte sto senso chì, a lettiatua in zeneise a poeiva pai un instrumento adattou ben, pe l’uso identitäio che n’ea stæto fæto into corso di secoli.
O De Franchi o l’à vosciuo ëse coscì o poeta da «Naçion Zeneise», con fâse fautô fra l’atro de moderæ correçioin à un scistema politico e soçiale secolare e omai ruspo e frusto, a-o quæ o mescia de modeatiscime critiche inte seu comedie.
Quella do De Franchi a l’ea unna conçeçion do Stato fortemente paternalista, ma o stile popolare, pe mainea de dî, into quæ o l’à espresso o no l’à mancou de influensâ numeroxi autoî, i ciù tanti anònimi e de inspiaçion giacobiña, che saieivan vegnui feua a-a fin do secolo.
Quante a-a traduçion da Gerusalemme, a raxon politica a l’é da çercâse sorvetutto inte l’exartaçion do contributo portou da-i zeneixi a-a reconquista da Tæra Santa, in sciô quæ l’ea za scioio un muggio de lezzendie e tradiçioin, ligæ a-a figua do Ghiggermo Embriaco, «il duce ligure che pria / signor de’ mari corseggiar solia».
Con respettâ rigorosamente o mæximo numeo de ottave de l’originäio, sette diversci poeti, Steva De Franchi, Ambreuxo Conti, Gaitan Gallin, Poulo Toso, Giacomo Guidi, Zane Aostin Gastaldo, Françesco Maria Viceti, an dæto a seu verscion di vinti canti da Gerusalemme Liberata, de vòtte con mantegnîse assæ aderenti a-o testo, de atre vòtte in asbasciâne i toin pe tegnîse fienti à un spiito ligure tutto concretessa e pratiçitæ, de vòtte ancon in creâ momenti de poexia neuvi areo.
Eive e ottave donde ven rievocâ a figua de Colombo (XV, 31–32) inta verscion de Ambreuxo Conti:
Into canto VII traduto da-o Steva De Franchi, a scimilitudine de anghille cattuæ inte valle do Comaggio a ven reisa ciù vexiña à l’espeiensa di zeneixi, con unn’ambientaçion riveasca, in reciammâse a-a tonnæa de Portofin.
Da-o canto XII (ott.
62–69) a mòrte de Clorinda, inta verscion de Poulo Toso, donde a dramatiçitæ da scituaçion a ven reisa correttamente, con fondo sentimento.
Gaitan Gallin (sec. XVIII)
O Steva De Franchi o l’aiva incoraggio o seu amigo Gaitan Gallin, pittô da vitta do quæ no se sa guæi ninte, à representâ inte unna serie de quaddri i fæti do sollevo popolare di 10 dexembre 1746 contra i austro-piemonteixi.
O Gallin gh’é stæto ciù cao responde a-a domanda de l’amigo con unna serie de dixineuve sunetti, ninte afæto teixi à exartâ l’eroiximo e a guæra, feua che inte quarche momento, ma ciù fito pin de unna feliçitæ pensamentosa e tòsto do senso da vanitæ de tutte e cöse.
Unna cannonâ a l’é passâ da-a vexin a-o geneâ Bòtta Adorno,[1] à reisego de mandâlo à l’atro mondo, e o geneâ o l’é dapeu arriescio à scappâ de pe-e montagne.
O Gallin o ghe prega d’anâ fiña in cao do mondo, donde se treuva – segondo unna tradiçion – a pria, de donde nasce tutti i venti e e tempeste do mondo.
[1] O genealiscimo Bòtta Adorno o comandava l’exerçito austriaco e o l’ea d’origine ligure; gh’ea da ruzze vegia tra lê e i patriçi zeneixi, apreuvo che i seu antenati ean stæti foestæ; a popolaçion zeneise a ghe l’aiva in grinta, in tegnîlo pe un treitô.
O poeta into complesso o no l’é tanto piggiou da l’exartaçion do fæto guerresco, ma o l’à ciù fito a tendensa à raxonâ, à riflette in scê glöie passæ de Zena che, comme son vegnue, porrian un giorno ëse ascordæ, ò passâ in segondo cian.
Toralbo Armònico (sec. XVIII)
Da segonda meitæ do Setteçento, apreuvo à l’exempio defranchian ch’o sponciava à unna lettiatua naçionale e de exartaçion do valô e di valoî zeneixi, sciòrte feua tutta unna serie de testi, che bollitigan l’orgheuggio popolare con cantâ de vittöie navale, stæte ottegnue contra i laddri de mâ tunexin e algerin; i nommi di autoî, de soventi pseudònimi arcadi, Micrilbo Fenizio, Fabriçio Giano, Toralbo Armonico, fan accapî za da pe lô che no se tratta de unna lettiatua popolare, ma euvia de dòtti, che veuan refâse a-a mentalitæ do pòpolo e d’atra parte se reciamman a-a grande tradiçion de l’Anònimo duxentesco; confian a seu produçion à di libbretti e feuggi volanti che pòssan avei a mascima diffuxon; comensa coscì, ò megio o s’intenscifica, o fenòmeno da volgarizzaçion da lettiatua zeneise, ch’o se compià o secolo apreuvo.
Coscì, sto Toralbo Armònico, do quæ no se sa ninte, feua ch’o l’aiva ottant’anni quand’o l’à scrito o seu poemmetto, o ne conta da vittöia contra «un fòrte sciabecco tunexin in scê ægue de Talamon», stæta reportâ da-o capitan Zan Antögno Maglion da Lengueggia, l’anno 1781.
Antònio Duasso (sec. XVIII)
Inte sto dialogo, fòscia no destinou à ëse misso in scena e stæto attribuio a-o Antònio Duasso, doî fræ, i patriçi Aleamme e Benardo Pravexin, che son stæti accaxonæ de vari reati dòppo da cheita da Repubrica aristocratica, se retreuvan inta salla do Conseggetto da inverno, stæta scangiâ in prexon pe-i aristocratichi.
O Bernardo o no l’à desmisso afæto e mainee prepotente de quande o l’ea a-o Goerno e o pretendieiva d’ëse obbedio comme unna vòtta, tanto che o Aleamme, za Duxe da Repubrica, ch’o vëgne presentou comme un succubo do Benardo, o no l’arriësce à fâghe accapî che i tempi son scangiæ.
Luiggi Michê Pedevilla (1815–1877)
O l’ea un præve de idee libeale, vexiñe à quelle do Gioberti; ben ben lontan da-e poxiçioin da Gexa de quelli tempi, in ponto politica, o l’avieiva vosciuo pe l’Italia un regime fedealista e democratico ch’o s’assomeggesse à quello da Svissea, donde pe Zena e a Liguria ghe foïse a mascima autonomia.
Da-o 1842 a-o 1870, con de pöse e interruçioin into mezo, præ Pedevilla o pubrica O Lunäio do Sciô Tocca, donde in sce l’exempio do Martin Piaggio o commenta i avvegnimenti da çittæ in ton satirico, ma con unna pascion politica «progrescista» che o Piaggio o no conosceiva e o no se saieiva permisso.
I primmi tempi do Lunäio, o Tocca o spartisce co-i atri libeali l’invexendo pe-a figua de Pio IX, ma con l’arrentîse do Pontefixe à de poxiçioin reaçionäie, e speranse che a Gexa a pòsse ëse d’aggiutto a-i ideali do Risorgimento s’ammerman.
Da tegnî à mente, into Lunäio do Tocca pe-o 1850, o poemmetto E bomboe, donde o Pedevilla o denonçia e violense e i bombezzamenti missi in atto inte l’arvî do 1849 da l’exerçito piemonteise contra a çittæ, quande Zena – apreuvo o desastro de Novæa e ascì co-a poia de unn’invaxon austriaca – a s’ea inlusa de poei torna ëse unna repubrica e a l’ea insòrta.
L’euvia fondamentâ e ciù ambiçiosa do Pedevilla a l’arresta però A Colombiade (1870), unna rievocaçion de l’impreisa de Colombo, che inte l’intençion de l’autô a l’avieiva dovuo ëse o poemma naçionale zeneise, comme l’Atlantida do Verdaguer a ô l’é pe-a Catalogna; segge pe-a pöca cua lenguistica, segge pe-a convençionalitæ da vixenda, o poemma o no l’é guæi riescio, feua che inte quarche descriçion ciù fito inspiâ, e inte quarche episòdio segondäio ch’o fa da attesto a-e polemiche cae à l’autô; sorvetutto arrestan inta memöia i attacchi contra a monarchia savoiarda e i seu ministri, mascime o Cavour «un ministro sensâ e speculatô / ch’o vende comme röba da mercou / unna çittæ d’Italia à un Impeatô» (à propòxito da çescion de Nissa a-a Fransa de Napolion III) e a fäsa libertæ do Statuto, da quæ s’avvantan.
Agostin Brun (1842-1910)
O Agostin Brun, nasciuo à Cuggen do 1842, o l’é stæto Segretäio do Commun de Saña, o n’à studiou l’istöia, e usanse, i costummi, i personaggi, e lê mæximo o l’é stæto unna figua de spicco inta vitta coltuale da çittæ ponentiña inta segonda meitæ de l’Euttoçento.
O l’à scrito varie euvie de interesse locale, tra e quæ s’arregòrda unna Storia di Savona (1901).
E seu poexie ean sciortie into Lunäio de Savoña e inta strenna O regallo pe-o 1865 e se ghe sente l’inmancabile influscio do Ciabrea, da quæ euvia o l’é stæto divorgatô.
O l’é mòrto à Saña do 1910.
Inte st’invocaçion a-a stella da mattin, con tutto ch’a l’é indirissâ a-a Beâ Vergine, revive unn’inspiaçion tòsto pagaña pe-a bellessa e a complescitæ de l’universo.
Carlo Malinverni (1855-1922)
Pe tutta a vitta o l’é stæto impiegou da Cascia de Risparmio e o l’ combinou sta seu attivitæ con træti da poeta maudit; repubrican e mazzinian cado da zoeno, o l’à ammiou dapeu à sti ideali con ciù destacco inta seu maturitæ.
O l’à comensou a seu attivitæ poetica con de cheuggeite de poexie in italian de stampo politico e sociale, pe dedicâse dapeu a-a lengua zeneise, con portâghe drento e tematiche di segondi romantichi e di scapigliati, in veuga à quelli tempi.
Inta poexia do Malinverni, l’attençion a-e cöse picciñe, a-e usançe tradiçionale zeneixi, a-o mondo de l’infançia, a-i spettacoli da natua revisciui con parteçipaçion e senscibilitæ, a se mesccia co-a compascion pe-i patimenti di pövei e di escluxi, espressa inte unna muxicalitæ ch’a pâ vegnî feua da çerto melodramma verista, e à unna retòrica tardo resorgimentale che de vòtte a no se peu comportâ, mascime inte poexie de propaganda scrite a-i tempi da primma guæra mondiale. Stæto tegnuo da tanti pe un capposcheua, comme quello che a-i primmi do secolo o l’aiva dæto torna a-a poexia zeneise e seu poscibilitæ serie, con anteçipâ o Firpo, o l’à ciù che atro adattou çerte tematiche euttoçentesche a-a Zena di seu tempi, un pittin comme o Vigo.
Segondo o P. Guidon, «e compoxiçioin do Malinverni rivelan træti de un intimiximo venou de malinconia donde se sente echi de contemporanie espeiençe in lengua, sensa che sto fæto o l’interferisce ciù de tanto in sce unna inspiaçion prinçipalemente debitoa de atmosfee locale.
Tutti i mòddi, con sto autô, modesto ma de ciæe vixoin, a poexia in zeneise a se caratterizza torna comme un fæto cultuâ autònomo, pe-a reconquistâ consciensa do possesso de un seu pròpio instromento esprescivo»[1].
De fæto, o Malinverni o l’òpea unna modeâ purificaçion do lenguaggio, che, comme s’é dito, o l’ea vegnuo pin de italianiximi, mascime co-o Baçigalô e i seu imitatoî.
[1] P. Guidoni, Saggi sulla poesia genovese, A Compagna, Genova, 1997 [trad. L. Guason].
A frequente cantabilitæ do verso, a neccia de temmi sentimentali pöcassæ lagrimoxi, veddan o Malinverni arente a-o gusto de armonie «in grigio et in silenzio», che l’ea in veuga tra o pubrico di seu tempi e a-e scituaçioin borgheixi e demisse tipiche o melodramma verista; comme inte sto caxo, donde l’ambientaçion, o climma pscicològico e fiña o nomme da protagonista pan stæti tiæ feua da-o repertöio puccinian, con tutto che a vexenda a ven trasportâ in ambiente zeneise.
[2] Staggen: localitæ donde se treuva o Çimitëio Monumentale.
[3] terrapin: in sciâ colliña derê à Zena, destin de campagnate in primmaveia.
L’uso frequente de l’onomatopea, a parteçipe osservaçion da natua, stæta elezzua à scimbolo di stati d’animo do poeta, poñan o Malinverni inta scia di imitatoî do Pascoli, ch’o l’é un di seu evidenti modelli.
[4] o tempo o l’é in candeia: o s’é misso a-o bello stabile.
[5] Baciccia di Cöi, nomme de unna maccetta çittadiña, vegnuo à ëse o scimbolo do popolan zeneise pe eccellensa.
Unna ascosa sensualitæ a core sotta i versci do Malinverni, e a se fa ciæa solo che de semme in semme, comme inte sto sunetto, pe-i seu tempi ben ben audaçioso, tanto che un di seu primmi lettoî, G. Macaggi, o doveiva discimolâ l’imbarasso, in commentâ a-o propòxito che «l’arte a redimme l’ardî»[6].
[6] G. Macaggi, prefaçion à C. Malinverni, Due brocche de viovetta, 1908.
Quande o l’é mòrto o Pascoli, o Malinverni o l’à dedicou sti versci a-a memöia de quello ch’o tegniva pe un seu grande meistro.
A verscion locale che o Malinverni o ne dà do spleen baudelairian a l’é a «gnagnoa», poula ch’a no tradue exattamente l’italian «noia», ma a gh’azzonze un senso de ascidio e tòsto de erlia pe-o doman.
Appossou inta consapevolessa da vanitæ di seu sfòrsci, fiña in ponto politica e arte, e no rescciæou l’avvegnî da quarche speransa religiosa, o poeta o se lascia anâ à de melancòniche conscideaçioin in sciô seu destin e in sce quello da seu poexia.
[7] beuga-bugagna: cantilena pe fâ zugâ i figgeu.
Tipico do Malinverni o l’é l’interesse pe-o mondo de l’infançia, de soventi unio a-a rievocaçion de tradiçioin nataliçie, donde o poeta o l’arriësce à inmæximâse con grande natualessa e scimpatia.
Giambattista Rapallo (1848–1929)
O l’é stæto un mego ben assæ astimmou e asciduo conlaboatô do giornale umoristico «Il Successo», dond’o firmava co-o nomiagio de «Baciccia»; gh’ea cao a forma metrica do sunetto e a seu produçion letteräia a l’ea tòsto areo à carattere còmico e satirico, ma co-o passâ di anni bisà ammette che i seu versci son de soventi ciù spiitoxi e ciù indovinæ de quelli de atri bossettisti ciù conosciui, seu contemporanii e successoî, anche inte de atre parlæ italiañe.
A-o manco o «Baciccia» o ê cioccava secche e sensa pei in sciâ lengua, sensa contâ a qualitæ do seu zeneise, no de ræo ciù sccetto e genuin de quello de tanti.
Quarchiduña de seu battue a l’é vegnua mai tanto de quello popolare ch’a gia ancon oua comme unna barselletta anònima, e de belle vòtte pâ ch’aggian dæto o sponto à de scenette de l’avvoxou còmico Giöxeppe Marzari.
E seu poexie son asquæxi tutte accheuggeite into volumme Baciccia (1927).
[1] in senso irònico e figuou: un mascarson.
De vòtte, o Baciccia o lascia i seu cai temmi bossettistichi e còmichi pe toccâ di argomenti ciù seri.
Comme tutti i seu contemporanii do «secolo di lummi» e do Ballo Excelsior, pe-i grendi progresci da sciensa moderna, o ghe dedica di versci, donde o l’arriva à un bon equilibrio artistico e poetico.
Peo Baccin (1940)
Nasciuo à Saña, o l’à mostrou pe trenteçinqu’anni inte scheue elementare, in cortivâ a pascion pe l’osservaçion natualistica e botanica in particolâ e in exitâ a competensa aquistâ, in ciù che a-i seu allevi, inte di articoli in sce de reviste, conferense, leçioin a-e Unitre de Saña e do Finâ.
O l’à conlaboou a-a redaçion do volummetto Alberi a Savona e o l’à pubricou o libbro Orchidee spontanee della provincia di Savona, fruto de unna reçerca de vinte anni.
O l’à studiou o parlâ de l’entrotæra ligure, parlou in famiggia, do quæ o l’à compillou un diçionäio, e dapeu o l’à deuviou, à partî da-o 2004, pe contâ in versci o travaggio, o giamin, i patimenti do poæ e da moæ e do seu mondo paisan.
O scrive ascì in italian, con sarsî i strazetti da natua, da memöia e di affetti e in beuttâ unn’euggiâ solidale verso i oppresci, i pestissæ, i ascordæ.
O l’à pubricou e cheuggeite Di quei giorni (premio al vincitore de «Il Golfo», 2009) e Nei binari del tempo (premio al vincitore di «Voci 2010», Mestre Circolo IPLAC).
De seu euvie son inseie inte ben ben de antologie e quarche poexia in ligure a l’é sciortia in sciâ revista letteräia Resine, n.124/2010.
Do 2012 l’é stæto pubricou a cheuggeita de poexie dialettale U’m parlova me pore Mi parlava mæ poæ, premmio a-o vinçitô do concorso «Gens Vibla» de Marsciano.
A-i 2 de dexembre 2012 gh’é stæto assegnou à Ciavai, da l’Assoçiaçion «O Castello», o «Premmio a-a carrea» pe-a poexia dialettale.
Do dexembre 2013 o l’à pubricou in proprio unna segonda cheuggeita in vernacolo E ciü a ’n dumand, premmiâ do 2016 a-o concorso «Gens Vibia».
Do settembre 2018 l’é stæto pubricou o libbretto Nel mio tempo, vinçitô do concorso «Il fantasmino d’oro».
In ciù de atri nomeroxi reconoscimenti, o l’à ottegnuo o primmo premmio inte 115 concorsci letteräi.
Chi conosce e föto do Baccin che piggian scioe, ciante, bestiete da nòstra region, o sa che o mæximo intento de ste poexie o ghe dà vitta, unna mæxima cua e attension affettosa verso di aspeti da natua che l’umanitæ inta sprescia e l’indifferensa a l’é portâ à trascuâ.
O l’à scrito l’Autô in propòxito de sta poexia e da seu deçixon de deuviâ o ligure: «Quande mæ poæ o stava pe lasciâme, ò pensou de “cheugge” e poule do seu dialetto, unna parlâ ligure de l’Otrazovo savoneise, con de caratteristiche despæge da-o zeneise da còsta.
Pe trascrivilo ò deuviou unna grafia fonetica, tanto da consentî unna lettua ciù vertadea che se pòsse.
Dòppo ch’aiva compilou un curto diçionäio, mæ poæ o se n’é anæto.
Pe arregordâlo e dîghe comme ghe voeiva ben, ò scrito U m’parlova mé poŕe unna curta poexia into seu parlâ, donde me figuava che lê o me contesse a seu vitta.
Ò scrito ancon e me paiva de dâ voxe à sta mainea no solo à mæ poæ e mæ moæ, a-i antenati, ma à tutta unna communitæ, che e seu poule avanti de oua se perdeivan into vento».
Feipo Angeo Castello (sec. XX)
No se sa guæi do Feipo Angeo Castello, che do 1930 o l’à pubricou Zena, a Liguria e o sò folclorismo; za da-o titolo se capisce che l’autô o no voeiva anâ ciù in là da çelebraçion, un pittin retòrica, de glöie, bellesse e personaggi locali.
O l’ea però conträio a-e volgaritæ e a-i sensci doggi che anavan de mòdda tra i poeti dialettali de l’epoca e i seu sunetti en tutti castigatiscimi.
De semme in semme se gh’attreuva ascì di versci lirichi sostegnui e sentii à basta, che peuan ëse degni de nòtta, anche inta rievocaçion de fæti e ostaie e personaggi che ne pan lontaniscimi da niatri, con tutto che remontan manco à çent’anni fa.
Gin De Stefani (1887–1961)
Impiegou de Pòste, o l’aiva comensou do primmo doppoguæra à compoñe de poexie satiriche in sce L’Eco della Riviera; insemme con l’atro poeta dialettale sanremmasco Viçenso Jacono aivan creou a cobbia de popolen «Mastr’Antò o Basté» e «Bigin Sciaccastrasse» che se davan o cangio à scrive di sunetti satirichi in scê pagine do giornale.
O primmo o l’é un vegio mogognon e tradiçionalista, ma saio e co-a testa à pòsto e a segonda unna bugaixe no meno tradiçionalista, ma pettellea e ciætosa.
Inte quarche occaxon i doî personaggi son stæti portæ in scena, comme into caxo de Buriana stæta rappresentâ do 1952, donde se treuva ascì uña de poexie ciù avvoxæ do De Stefani: Caru mei campanin.
Inte sto monòlogo l’autô, stæte misse da banda pe unna vòtta bæghe muniçipale e nostargie de campanin, o fa parlâ un personaggio, ch’o mette à nuo l’amaa veitæ, espressa tra o grottesco e o melancònico, che a veitæ a no se peu dî.
Doardo Firpo (1889–1957)
Do Doardo Firpo, che tanti tëgnan pe-o ciù grande poeta do Neuveçento in zeneise, s’é scrito pe coscì inte sti urtimi quarant’anni, fòscia fiña tròppo, e s’é finio pe mitizzâne a figua.
Quelli, che no conoscian a lettiatua zeneise avanti de lê, gh’an vosciuo dâ o meito de avei trattou pe-o primmo o zeneise comme unna lengua; à un çerto momento s’é formou unna vea e pròpia corrente letteräia ch’a çercava à imitâ a seu mainea de scrive, inti argomenti, inti ritmi, fiña inta neccia de poule.
Comme i sostegnitoî do Firpo, à seu tempo, aivan dovuo battise contra unna vixon da poexia in zeneise ch’a â limitava à un passatempo da rie, à rincianze o passou, coscì quelli da mæ geneaçion s’en attrovæ à scombatte pe fâ capî che a poexia in zeneise a no doveiva ëse pe fòrsa pægia à quella do Firpo. Oua comme oua, sta smangiaxon de fâ o verso a-o poeta do Grillo Cantadô a pâ un pittin finia e se peu ammette che o l’é stæto davei un grande poeta; seguo, o zeneise che lê o deuvia de belle vòtte o lascia l’amao in bocca: baste pensâ à di versci comme o finâ de ’na poexia comme Da-o tempo ciù lontan, donde quello «lasciando à galla appena qualche fiore», o l’é italian sccetto, con solo un pittin de vernixe zeneise.
Escì, a mentalitæ «dialettale» do Firpo, comme de tanti atri à quelli tempi, a no poeiva permettighe ninte atro.
Pe-o Firpo, fâ sfummâ o zeneise verso l’italian voeiva dî «elevâse» à unna lengua ciù spituale, e e ciù vòtte no porriëscimo dâ a-i seu versci unna forma «ciù zeneise» sensa rovinâli.
Sens’atro, o Firpo o dà de Zena unn’imagine che omai a fa parte do sentî commun; ançi vorriæ dî ch’o l’à cangiou a perçeçion che tutti gh’emmo da çittæ, ciù che atro di quartê de Levante, ma ascì de l’entrotæra, e a-a giornâ d’ancheu no poemmo pensâ a-a Foxe, à Boccadase, à Vernasseua, à Caroppoa, sensa pensâ a-i versci do Firpo e a-a seu mainea de fâ de sti pòsti a scena de l’eterna tragedia umaña e do mâ de vive.
Colombo Gajon (1878–1973)
Originäia figua de antiquäio e poeta popolare, o Colombo Gajon, attivo fin da-i anni ’20, o l’à affiou a seu produçion à feuggi despersci e libbretti, fin a-a pubricaçion – do 1963 – de Antologia Ovadese.
Recreatô de generi tradiçionali comme a ballata e o strunello, o dà o megio de lê inte l’evocâ o paisaggio e l’ambiente natuale de l’Otrazovo.
Ubaldo Mazzin (1868–1923)
Nasciuo à Spezza, o l’aiva studiou giurisprudensa, ma o s’ea dedicou fin da zoeno a-o giornaliximo, trasportou ascì da-a pascion pe-a politica.
Stæto ciammou a-a direçion da Civica Biblioteca e do Museo Civico, o Mazzin o s’ea dapeu dedicou à studdi e reçerche in scê antighitæ e l’istöia ligure: o l’é stæto lê à descreuve e avvoxæ statue stele da Lunexaña e à formolâ de ipòtexi in scê seu origine, ch’an scheuvuo unna grande resunnansa tra i studioxi no solo che italien.
Repubrican convinto, o Mazzin in poexia o l’é un «dialettale», into senso ch’o çerca à propoñe in versci a mainea de pensâ e de parlâ di popolen spezzin, segondo quella ch’a l’ea a-i seu tempi l’idea prevalente de quello ch’a doveiva ëse a poexia inte parlæ locale; de conseguensa, sciben che o Mazzin o scrive in ligure, i seu modelli son o romanesco Belli, ò o toscan Fucini, ò ancon o napolitan Ferdinando Russo, co-o seu Luciano d’o Rre, testi donde i autoî fan parlâ in primma persoña di personaggi anche lontaniscimi da-o mòddo de pensâ do seu poeta, tanto da restituîli a-o giudiçio di lettoî, inta seu veitæ e de spesso inte l’enormitæ grottesca de seu opinioin e manie; sto fæto o fa accapî in parte e raxoin do relativo successo da poexia do Mazzin, ascì à livello naçionale, e o gh’assegua un pòsto – magara minô – inte l’istöia da lettiatua italiaña e ligure ascì.
Marin Merello (1865–1933)
Traduttô di clascichi greghi, latin e franseixi, autô de romansi e sazzi de varie meñe e poexie in italian ascì, cultô de istöia patria e ammiatô de bellesse e monumenti de Zena, o l’aiva unna veña poetica de stampo crepuscolare.
Con tutto questo, o l’à affrontou de soventi di argomenti politichi, istòrichi e fiña filosòfichi.
De seu euvie, comme Il Canzoniere a Nitouche, ne fan appensâ de drito à quella Belle Époque zeneise, ch’a metteiva insemme tipiche personalitæ comme o capitanio D’Albertis, ò o stravagante poeta Ceccardo, e mæximo se o Merello o no l’é o D’Annunzio, o l’arresta interessante pægio e caratteristico de unn’epoca e de unna mentalitæ.
I seu versci zeneixi son accheuggeiti into volumme In tempo de guæra (1917), donde, into mezo à çerta retòrica patriottarda, se peu attrovâ numerose occaxoin de poexia e de reflescion.
Degna de interesse, à exempio, a coroña de sunetti, stæta dedicâ à E gexe de Zena.
Inte de atre occaxoin, o poeta o l’esprimme unna veña elegantemente melancònica, carrega de amô pe-a natua, che, comme quella do contemporaneo Carlo Malinverni, a pâ ch’a l’antiçipe o Doardo Firpo.
Inte di atri caxi o poeta o se lascia anâ à de triste reflescioin.
Lusciandro Monti (sec. XX)
Præ Lusciandro Monti o l’à misso in versci zeneixi – rigorosamente martellien – A vitta de S. Françesco d’Assisi (1900), A vitta de Fræ Françesco Maria da Camporosso (1901) e A Stòria da Madònna da Guardia (1900); i seu versci ne pan ancheu ciù fito ciatti, monòtoni, ma o scöpo do bravo saçerdöte o no l’ea quello de fâ de l’arte, ma quello de diffonde o messaggio crestian traverso a conosciensa di santi cai a-o pòpolo e pe mezo da lengua zeneise, stante che l’italian o no l’ea ancon patrimònio de tutti, comm’o l’é ancheu, e pe de ciù inte di versci de bon mandâ à memöia.
Fiña i titoli, o colophon, e dediche, e didascalie de inlustraçioin inti libbri do Monti son scrite in martellien, à testimoniâ unna vea pascion do bravo præve pe-a poexia in zeneise.
Inta Vitta de Fræ Françesco Maria da Camporosso, che à quelli tempi a Gexa a no l’aveiva ancon reconosciuo pe santo, o Monti o l’accheugge e o conta unna gran quantitæ de fæti, verboe e testimonianse che son dapeu intræ inti atti do proçesso canònego pe-a biatificaçion do Giovanni Croese, nomme a-o secolo de Fræ Françesco.
Anche o Monti, comme o Perseuggio, e atri ecclexiastichi zeneixi, o no manca mai de fâ sentî a seu pöca scimpatia pe-o risorgimento italian, no solo pe-e nòtte raxoin che contrapponeivan a Gexa a-o Stato à quelli tempi, ma anche pe-a vegia ruzze di zeneixi con a monarchia sabauda.
Luì Notari (1879–1961)
Inzegnê, direttô di Travaggi Pubrichi into Prinçipato de Monego e dapeu assessô communâ, o l’à creou o Giardin Esòtico, un di ciù originäi e ammiæ parchi da Rivea.
O l’à fondou o Comitao de Tradiçioe Monegasche e do 1927 o l’à pubricou A legenda de Santa Devota, poemma naçionale monegasco.
Pe seu iniçiativa s’é avuo, à partî da-o 1931, o Festin Monegascu, manifestaçion ch’a nasceiva da-a conlaboaçion di comitæ de tradiçioin de Monego, Menton, e Ventemiggia, in parallelo a-a pubricaçion de A Barma Grande, antologia ch’a cheuggeiva tutti i anni a produçion di scrittoî intemeli in lengua ligure.
O l’é ascì autô de testi tiatrali.
Atre euvie: Bülüghe munegasche (1941), Quelques notes sur le traditions de Monaco (1960).
Inta conteisa tra Italia e Fransa pe-o possesso de tære ligure «inredente» o Notari, comme monegasco o l’ambiva à poñise comme ombrissallo da bansa.
Feipo Rostan (1896–1973)
Ventemiglioso, o l’ea stæto tra i fondatoî da revista intemelia «A Barma Grande», portavoxe de un moderou felibriximo tollerou da-o regime fascista, perché fianchezzatô de revendicaçioin inredentiste de l’Italia de quelli tempi verso quelli territöi franseixi che unna vòtta favan parte do Stato sabaudo.
Sciortia inte eutto numei tra o 1931 e o 1939, ciù atri çinque numei vegnui feua into doppoguæra tra o 1961 e o 1974, a revista a l’ospitava de fæto contributi inte parlæ ligure da zòna tra Taggia e o Prinçipato de Monego, che presentan caratteristiche arcaizzante, tanto lescicale comme scintattiche.
Poeta de legia inspiaçion attardâ e crepuscolare, o Rostan o s’é refæto à modelli neoproensæ, con introdue inta modesta tradiçion locale temmi e intonaçioin, pe quelli tempi, no consueti e neuvi.
Tomaxo Schivo (1923–2011)
Professô de lettie e filosofia, critico letteräio, poeta e conoscitô da parlâ arasciña, o l’é stæto prescide do liceo lenguistico «Hanbury», attivo pe ben ben de tempo inte l’assoçiaçion «Vecchia Alassio», o l’ea stæto ascì direttô di corsci de l’Universcitæ da Tersa Etæ.
Tra e seu euvie se regòrda Canti e ciaiti de cà noscia (1972), donde o mesccia unna produçion còmica e folcloristica con atri testi ciù impegnæ; A pasciun e a morte du Segnù (1982), chi tenta un recupero da religioxitæ popolare di laudäi de l’Etæ de Mezo.
Flora Mancini (1913–1995)
De umiliscima origine, a Flora Mancini a l’é stæta pe tutta a vitta unna casænga da l’existensa arretiâ e appartâ; e uniche occaxoin de resciöo ean e villezzatue inti meixi da stæ à Oâ, dond’a l’anava co-o maio, ch’o l’ea o poeta Carlo P. Pessin.
Disegnatoa de talento, ciù che tutto do viso femminin, a realizzava interessanti retræti co-o lapi.
E seu poexie son accheuggeite inte A coa do Pavon (Zena, 1972), ma tante atre son arrestæ desperse.
O V. E. Petrucci o sottoliniava «a modernitæ do fraseggio e a novitæ di temmi, che in sciô momento pan de marca strapaisaña, e de drito an di repiggi verticali inte emoscioin […] e inte imagine».
Guiddo Nilsen (1893–1964)
Nasciuo à Zena da poæ norvegin affermou commersante in darsena, o Nilsen o l’é stæto meno à l’euggio de seu poæ inte costioin econòmiche e o s’é reduto da maniman à condiçioin finançiäie desaxæ.
A seu poexia a privilegia di stati d’animo melancònichi, «pe-o ciù ligæ à unna conscideaçion fatalistica da vitta»[1], che pan che gh’attreuvan recatto solo che inta fede religiosa, ò o regòrdo di momenti feliçi.
O l’à scrito ascì in italian e franseise e o l’é stæto sportivo conosciuo comme tutto in çittæ, comme pratticante do ballon da neuo.
O compiaximento muxicale de tanto liriche do Nilsen, e de quarche atro autô ch’emmo mensunnou finoua, o no peu no tramandâ à çerti desviluppi intimisti e melancònichi da ben conosciua «scheua» di cantautoî zeneixi; mæximo se no gh’é di elementi che ne consentan de pensâ à un influscio diretto da poexia in zeneise in scî cantautoî, ò a-a reversa, se peu tutti i mòddi fâ rifeimento à un mæximo stato d’animo, à un spiito do tempo e di pòsti, o senso de descazzimento de unna çittæ antiga, ch’a l’agge infloio sensa dâlo à divedde e inte varia mesua in sce l’euvia de tutti sti autoî, d’atra parte mai tanto despægi fra de lô.
L’amô pe-a vitta de mâ a l’é un di temmi fondamentali da poexia do Nilsen, ch’o ne piggia occaxon pe de meditaçioin existençiale; ven torna inte sti versci anche o tema da navegaçion comme mainea de scappâ da unna realitæ ch’a l’é sentia comme nemiga e piña de erlia, ch’emmo de za incontrou inti versci do Opisso.
[2] fascia: terrassamento artefiçiale de un bricco pe cortivâ, tipico de l’entrotæra ligure.
Rosita Del Buono (1906–1997)
A savoneise Rosita Del Buono, uña delle pöche dònne che se son dedicæ a-a poexia in ligure, a n’à porzuo unna lirica sccetta, tesciua de imagine originäie e delicæ, ben ben de vòtte inspiâ à un streito dialogo co-e persoñe cae de za scentæ.
Vixoin e tematiche son de spesso vexiñe à quelle do Firpo, con l’attençion a-o mondo da natua e a-i patimenti de tutti i ëse che vive.
Ma caratteristiche da Del Buono son çerte figue, inte un çerto senso inquetante, ò stranie, stæte straviste inti carroggi de Saña, ò stati d’animo perçepii inte l’äia da campagna, tòsto portæ da-a brixa inti cangiamenti de saxon, fòscia di messaggi de speransa ò di arregòrdi che ne ven da un atro mondo.
O Fiorenzo Toso o l’à scrito che «a Del Buono a se mescia inte un universo scimbòlico, popolou da sorvevivense, regòrdi e presense diafane, inte un atmosfea indeterminâ che gh’é cao e saxoin intermedie e oe creposcolare e donde a çertessa rasserenante a l’é representâ da-i affetti e da-a fòrsa purificatrixe da poexia»[1]. Da parte sò, o Angelo Barile o l’à dito: «I regòrdi e e nostargie se desmainan inte unna neuva doçessa comme a lagrima da vitta quande a passa inta luxe da memöia… Poexia sccettamente femminiña, de fresche luxe e de affetti umen, corteixi.
Comme no ëse contenti ch’a ne vëgne incontra into nòstro parlâ de moæ?…»[2].
[2] A. Barile, prefaçion à Rosita Del Buono Boero – O massetto fresco, 3a ediçion (Sabatelli, 1982) [trad. L. Guason].
De soventi, inta poexia da Del Buono, comparisce di personaggi un pittin inquetanti, scimboli, trasse e straccoi de unna realitæ despægia da quella rasseguante de tutti i giorni, da donde euggezzan tòsto comme un arregòrdo.
A raxon da seu presensa a no vëgne ascciæia, ma l’interpretaçion a l’é lasciâ a-o lettô.
Into caxo de sta «dònna» e de sta «figgetta ch’a balla» se porrieiva trattâ de alluxoin a-a condiçion femminiña, ò se donca a-a condiçion ciù in areo de unn’umanitæ pövia, perdua (ò sarvâ?) da-e seu mæxime inluxoin.
Frevâ o l’é un meise ch’o no se peu antevedde comm’o saià: stondäio, tenio e sarvægo into mæximo tempo, che fiña un antigo proverbio zeneise o l’assòçia à l’enimmatica essensa originäia da dònna e a-a variabilitæ de desteise mæñe: «Mouxo de mâ, sô de frevâ, cianze de dònna: no te n’affiâ».
Giulian Balestrê (1910–1969)
O giornalista Giulian Balestrê o l’à portou inta poexia zeneise di stimoli e de suggestioin despæge ben da quelle che o pubrico nostrâ o l’ea avviou; ma i reciammi a-a muxica jazz, à de scituaçioin e atmosfee d’otramâ se fondeivan ben con unna çiviltæ e un amiente uman che, into corso da seu istöia, o l’à de longo resentio di influsci ciù variezzæ e diversci fra de lô.
Aluxi da-o folcloriximo e da-a retòrica in sciâ vegia Zena, o Balestrê o l’ambienta e seu «ballate sensa tempo inta çittæ dinamica di quartê de Levante, donde o regòrdo, quand’o gh’é, o se attualizza pe contrasto into dinamiximo cotidian de unna capitale commersale»[1].
Coscì i varri personaggi e scituaçioin di quartê do Levante zeneise no son «bossetti», ma figue scimbolo da condiçion umaña.
[1] F. Toso, Emigranti do rie.
Poeti in genovese del Novecento, In forma di parole, Bologna, 1999 [trad. L. Guason].
No solo che i temi trattæ da-o Balestrê, ma i ritmi, e frequente interruçioin into fluî do verso e de imagine, tramandan à de atmosfee d’otramâ.
Fiña i temmi ciù deciaratamente crepuscolari e provinsali son stæti trattæ da-o Balestrê con un taggio moderno e innovatô in ponto stile.
O ritmo stoccou, e leste notaçioin imprescionistiche fan apensâ à unna meña de jazz verbale.
Unna poexia comme sta chì pâ ch’a l’antiçipe çerti versci «mortuäi» do Giannon, e d’atra parte a peu reciammâ çerti momenti misteioxi e comme sospeixi da poexia do Guidon.
Un atro tema da nòstra poexia do Neuveçento o l’é constituio da-a difficortæ, ma ascì da-a bellessa, de transmette e antighe varsciue da çiviltæ e da mentalitæ zeneise a-e neuve geneaçioin.
Che se confronte sto testo chì con Quande l’é oa do Sergio Sileri.
[2] monte Fasce: erto bricco tòsto a-e spalle de Zena.
Angeo De Ferræ (1921-2013)
Portou pe-a narraçion, pe-a descriçion, o De Ferræ o l’esprimme «unna pascion çivile fondamente ligâ à de instanse interioe»[1].
Prinçipalemente poeta soçiale e çivile, comme o Sileri ò o Giannon, comme da tradiçion zeneise, l’autô o sente o descazzimento da çittæ comme un scintomo da perdia de ògni varsciua vertadea into mondo moderno e da seu sostituçion con de realitæ artefiçiale; cösa chi ghe pâ direttamente in rappòrto co-o descazze pscicològico e morale, in ciù che econòmico, de tutti i zeneixi – e de l’autô in particolâ – che pan destinæ à recegâse in sce de lô mæximi, con avei perso i ponti de refeimanto etichi che constituivan a seu fòrsa unna vòtta.
Ernesto Pisan (1935–?)
A poexia do väzin Ernesto Pisan, comme tanta lirica contemporania in ligure, a l’é pe-o ciù indirizzâ à unna reçerca interiô ch’a treuva occaxon into paisaggio pe de reflescioin existençiale; l’amô, i affetti da famiggia, i repentii, l’aspiaçion à unna vitta appartâ, i regòrdi de glöie ligure do passou constituiscian a sostansa de un verso sorvetutto narrativo, con de boñe capaçtæ descrittive.
O Pisan o l’à pubricou in zeneise: ’N’arbanella d’ancioe (1978), E oe do sô (1981), Solo mi sò… e ti (1992).
Gioane Ghion (1952)
O Ghion o l’é nasciuo à Saña do 1952, ma o vive à Vaze e o l’à travaggiou à Zena comme fonçionäio da Region Liguria; o s’é interessou de Stöia religiosa e locale.
Inta seu poexia o Ghion o se destacca da maniman da l’influensa do Firpo e o l’alterna toin narrativi, comme inta seu primma cheuggeita Navego incontro a-o sô (1988), à di atri sccettamente lirichi; comme o l’à scrito o F. Toso: «o pâ orientâse verso l’evocativa alluxivitæ do frammento, donde se ammuggia de imagine de soventi feliçe, solarmente compòste inta seu conclusa coerensa».
O F. Gallea, da parte seu, inta seu presentaçion à Çercando a luxe (2010) o fa osservâ comme «i megio risultati se cheuggian inte quelle liriche donde o cheu o â vinse in sciâ raxon e o sentimento o sccionfa e o vëgne à ëse communicativo, e inte quelle donde se tesce quaddretti e ambienti intimi e accheuggeiti».
Segondo o Maurizio Cucchi, in cangio, «O Ghion gh’é cao demoâse co-i versci… o va apreuvo a-a stradda do pittoresco vernacolare.
Tutto ben, mæximo se, a-o conträio de quello che se porrieiva pensâ, arrivâ a-a poexia con sti mezi chì, o l’é de ancon ciù grammo fâ…».
St’urtima çitaçion a ne conferma che a critica italiaña inta poexia «vernacolare» a çerca de longo o «pittoresco» tipico de unna conçeçion reduttiva e minô, che into caxo do Ghion a no l’é de seguo a caratteristica ciù importante.
Inti seu versci o Ghion o l’esprimme un vivo sentimento do tempo ch’o passa inesorabile, e o marca i momenti da vitta, che se peuan recupeâ co-a memöia.
Poulo Bertolan (1956)
Nasciuo a-a Særa de Lerxi, o Bertolan o l’é stæto un di poeti liguri ciù conosciui à livello naçionale.
O s’é dedicou a-a lengua locale ciufito tardi, e o temma de fondo da seu poexia o l’é un dialogo co-i mòrti sensa interruçion, un retorno inta memöia pe no interrompî o contatto co-e persoñe cae, de quæ a spaiçion a pâ traumatica e sensa poscibilitæ de recatto.
Suggestioin letteräie – avanti tutto Pascoli – an influio in sce l’autô, pe de ciù rafforsæ da unna reçerca lenguistica ch’a «sfruta in pin e peculiaritæ de un mezo esprescimo caratterizzou da unna particolariscima muxicalitæ»[1].
[1] F. Toso, Letteratura genovese e ligure – Il Novecento – I, Marietti, Zena, 1991.
Comme e persoñe, i pòsti ascì e e seu memöie scentan, sobaccæ da-o tempo e da-o progresso.
O mondo ch’o l’é stæto de persoñe scentæ, e tòsto nasciuo da lô, o continua à rezise in sciâ seu invixibile presensa, in scê seu premue, in fin di conti in sciô seu amô.
Carlo Costa (1919–2000)
Tra tutti quelli che inte quarche mainea s’en dæti da fâ pe-a conservaçion de l’idiòma ligure, no se peu ascordâ o ciavæn Carlo Còsta; professô de lettie e istöia da-i tanti interesci, o l’à fondou inta seu çittæ numeroxi enti, assoçiaçioin, çircoli, fra i quæ no urtima a soçietæ «O Castello», pe-a sarvaguardia de tradiçioin locale.
Poeta de stampo intimista, ben ben influensou da-a lettiatua clascica, o l’à pubricou A stradda (1982), Canson antiga (1989), Comme l’öchin (1994).
Interessante e seu traduçioin in ligure da ben ben de clascichi latin, comme Catullo, Tibullo, Oraçio, stæte portæ à termine con segua conosciensa da matëia.
Elsa Pastorin Alloisio (1918–2016)
Nasciua à Sestri Ponente, dond’a l’à sempre visciuo, a Elsa Pastorin a l’ea intrâ da figgetta comme operäia inta «Ceramica Ligure Vaccari» de Bòrzoi e dapeu, dòppo o maiezzo, a s’é missa à travaggiâ in casa comme recammadoa de traverse a-a zeneise.
A l’à visciuo de persoña i anni dramatichi da segonda guæra mondiale, a l’ea antifascista e dònna impegnâ politicamente à Senestra.
A l’à comensou a seu attivitæ de poetessa e promotoa da lengua ligure za in etæ avansâ e, con tutto ch’a no l’aiva avuo a poscibilitæ de studiâ, a l’ea tegnua pe dònna de grande coltua.
A l’à parteçipou attivamente a-a realizzaçion do volumme Ragazze di fabbrica à cua de Biblioteche Guerrazzi e Bruschi Sartori, con unna seu intervista video stæta transcrita ascì in zeneise.
A l’à regallou tutte e còpie di seu volummi a-e Biblioteche Guerrazzi de Corniggen e Bruschi Sartori de Sestri Ponente, e in ciù atri volummi de atri autoî, in sce vari argomenti e smerse, ch’a l’aiva accattou con attençion inta çernia.
E seu föe e poexie ancon oua vëgnan deuviæ pe-e attivitæ scolastiche primmäie e segondäie in sciâ lengua ligure.
Ciù che e poexie da Elsa Pastorin, de unna sempliçitæ naif, son interessanti i seu racconti, donde a rievoca ambienti e scituaçioin de unn’epoca e de unna mentalitæ ciuffito lontañe da quelle da giornâ d’ancheu, e son no de ræo condii da unna protesta soçiale manco guæi vellâ.
Unna boña partia de l’attivitæ da Elsa Pastorino a l’é stæta dedicâ a-a cheuggeita de föe tradiçionale, che sensa ëse specificatamente zeneixi in origine, tutti i mòddi son vegnue à ësile e son fiña intræ, sotta forma de diti proverbiali e mainee de dî, into parlâ de tutti i giorni.
Sta chì, da vorpe e do lô, a ne ven da Esòpo e, con modifiche e interpolaçioin tramite a-a tradiçion franseise do Roman de Renard, a l’é arrivâ fin à niatri inte de verscioin anche despæge ben fra de lô.
I diti «Ran, ran, che o maròtto o pòrta o san» e «Lappo, lappo – E pe-a coa te ghe lascio» ean frequenti into zeneise fin à no l’é guæi e lascian stravedde l’originäia redaçion in versci.
Fabriçio De André (1940–1999)
O De André o l’é stæto un di ciù conosciui representanti da canson d’autô italiaña da segonda meitæ do Neuveçento; inte l’istöia da lettiatua ligure o gh’intra, apreuvo che o l’é un personaggio omai «icònico» comme se dixe in ancheu e, de fæto, i seu doî albi Creusa de mâ (1984) e Le nuvole (1990), a-o seu tempo, an vosciuo dî tanto pe l’imagine do ligure e do zeneise ch’a va pe-o mondo.
Segondo o F. Toso, o De André o l’ea arriescio à fâ de Zena un scimbolo e unna bandea do mondo mediterranio.
No l’é mancou e critiche in sciâ lengua ch’o l’à deuviou, in gran parte inventâ e artefiçiosa, e in scî contegnui ascì, stæti basæ de vòtte in sce di refeimenti istòrichi inconscistenti, ma à tutti i mòddi gh’ea into De André a capaçitæ de reciammâse à unna realitæ e unna mainea de pensâ internaçionali, de mette torna in gio de poule e de esprescioin ch’an piggiou un senso e un vigô neuvo, che no aveivan avanti e fâle conosce a-o mondo.
Da lê, s’é açeiso torna tra i zoeni de unna çerta geneaçion un quarche interesse pe unna lengua ch’a stava pe moî, con o conseguente scioî de gruppi, cantanti e muxiçisti che, da-a fin di anni Ottanta, an fæto muxica in zeneise.
O fòrte contegnuo eròtico do testo, pe atro no infrequente anche into De André italian, ciù che pornografico o pâ unn’esprescion de energia e de coæ de vive, ch’a se veu manifestâ a-o de feua de regole.
Comme s’é dito, se peu osservâ de poule inventæ, comme «umedo» a-o pòsto de «umio» e «arveâ» in cangio de «boggio» ò «bresca» into senso de boggio, sensa che ghe ne segge de beseugno, stante che e poule ciù sccette existan ancon in zeneise.
Sola giustificaçion a peu ëse a reisa metrica, a neçescitæ de avei un verso de quattòrze scillabe, un settenäio doggio, ò donca de avei unna rimma a-a fin do verso («boggio» ò «bresca» no rimman con «demoâ»).
Inte sto avvoxou testo retrovemmo un senso d’avventua, ma anche un gusto di accostamenti originäi, ch’o çimmoggia o nonsense, un pittin comme a contemporania poexia do Guidoni e de quarche atro.
Maria Terrile Vietz (1926–2016)
Conosciutiscima artista do tiatro zeneise, a l’ea nasciua do 1926 in San Pê d’Æña.
A l’à comensou a seu attivitæ tiatrale dòppo a guæra, i primmi tempi co-i insegnamenti do Emilio Do Meistro, ma o l’é stæto sorvetutto da l’incontro co-o Vito Elio Petrucci ch’a l’à ottegnuo unna scignificativa affermaçion e popolaritæ.
A l’é stæta protagonista de ciù de vinti euvie tiatrale, ciù che tutto comedie, in alternâ l’attivitæ de attoa a-o divorgaçion coltuale in RAI e in sce l’emittente Telegenova e in condue pe ben ben de anni un popolare programma de intrategnimento e informaçion.
A l’à reçevuo pe-a seu attivitæ vari premmi tiatrali e coltuali e per quattorz’anni a l’é stæta viçeprescidente de l’assoçiaçion A Compagna e a primma dònna ascì à creuvîghe de carreghe dirigençiale.
Do 2004 a l’à fondou l’assoçiaçion dedicâ a-o Petrucci, pe l’insegnamento e a diffuxon da lengua zeneise, ch’a l’à sede inta Biblioteca Imperiale de Villa Lercari.
Do 2012 a l’à pubricou Fregogge de pan pöso, cheuggeita de aneddoti e raccontin d’epoca.
A l’é mòrta à Zena into frevâ do 2016, un meise apreuvo d’avei compio i novant’anni.
Into seu libbro Fregogge de pan pöso (2012) a Maria Terrile a rivanga personaggi, maccette e fæti do passou de interesse locale, tra a coixitæ e a barselletta, ma con unna vivessa degna de nòtta e semeggeive à quella ch’a l’é neçessäia into tiatro pe attiâ l’attençion do pubrico.
Unico mendo: o l’é un zeneise un pö tròppo mesccio con l’italian, comme do resto o se usa de soventi in scena, pe fâse accapî ciù ben.
Fiorenso Toso (1962–2022)
Pâ che i primmi interesci do lenguista, professô universcitäio, poeta Fiorenso Toso foïsan pe l’archeologia; in fondo, pe tutta a vitta o l’à continuou studiando o passou, no con cavâ inta tæra, ma inta lengua, inte sto enòrme caiâ de poule che n’é stæto tramandou, e che no son ancon stæte tutte esploræ, studiæ, catalogæ: o Toso o l’ea un cavou de poule e unna vòtta ch’o l’aiva attrovou ste prie preçiose, o ê cöpellava, o ê travaggiava, o ê deuviava in poexia.
I primmi tempi che sciortiva feua e seu poexie, se saieiva posciuo pensâ che foïsan scrite in arensenin, inte un zeneise rustego, pe-o prevai de termini arcaichi, feua de l’uso; in realtæ, se trattava de un zeneise letteräio, construto con l’appòrto de termini rusteghi, ma còlti ascì, tiæ sciù de da-o lescico di antighi scrittoî zeneixi.
Tutto pe dâ torna a-o ligure a dignitæ de lengua, ch’a l’é anæta persa apreuvo a-i cangiamenti soçiali e à varie vixende istòriche, politiche e letteräie.
L’intençion a l’ea quella, e in fæto o l’aiva construto unna lengua, che into mæximo tempo a l’ea un stile tutto sò.
No se inluddiemo che de deuviâ ste mæxime poule porriemo ottegnî un stile pægio, ò solo che semeggeive à quello do Toso.
Quello che l’é pròpio da sò poexia o no se peu ciù attrovâ; comme accapita pe ògni veo poeta, a sò personalitæ a stà into stile, inta combinaçion de poule, inte quarcösa de indefinibile ch’o no se peu ciù recoviâ; a poexia a l’arresta comme un giardin ch’o se peu ammiâ da-o de feua, da unna çerta distansa, ma donde no poemmo ciù intrâ.
De soventi, o protagonista de poexie do Toso o l’é o paisaggio ligure, delicatamente revixitou e reinventou con de coloritue pscicològiche.
Inte sta lirica e inte quella apreuvo se peu sentî l’influscio de J. V. Foix, autô co-o quæ o Toso o l’à in commun a caratteristica d’ëse un «cacciou de poule», un can lascia do recovio lescicale, ma a-o pòsto do revezzon surrealista do poeta catalan, reconoscemmo fito ben inte sti versci unna ciù queta assæ äia de cà nòstra e unna mormoâ alluxon a-o descazze sensa retorno de l’entrotæra ligure.
Stæto tornou a-a poexia dòppo ciù de vinte anni de pösa creativa, o Toso pâ ch’o veugge unificâ inte sta neuva fase e numerose solleçitaçioin e stratificaçioin cultuale, tanto da inandiâle verso unna geneâ recapitolaçion di seu argomenti ciù cäi e da seu reçerca existençiale, in anâ apreuvo, de sta mainea, a-o seu progetto de fondâ torna inti tempi moderni unna lengua letteräia ch’a se pòsse modellâ, espresciva a-o mascimo, boña da esprimme tutte e sfummatue do penscê.
E poexie inspiæ a-i depenti do Joaquin Sorolla esprimman e sensaçioin stæte provæ da-o poeta de fronte a-e euvie do pittô catalan e porrieivan ëse accostæ à çerte euvie baròcche che çercavan à fonde insemme de forme d’arte despæge, ma fan pensâ ciù che tutto a-o tiatro: l’autô o dà a seu voxe à di personaggi che s’apresentan a-a seu fantaxia un apreuvo à l’atro e o î fa reçitâ pe niatri.
Inte st’opeaçion, o Toso o se peu avvexinâ a-o seu autô ciù cao, Gian Giacomo Cavallo, a poexia do quæ, ascì ben ch’a l’intra inti canoni da poexia lirica, a gh’à un fondo tiatrale, con unna tipica reçerca de l’effetto preçioso, raffinou, a-o de là di conçetti che o testo o l’esprimme.
A longa navegaçion inta vitta, allusa da-a metafora mainaesca, a vedde in sciâ fin, comme inte un resciöo de ciæo, revelâse a presensa do sacro, de un Dê indefinio e aconfescionale areo.
E preuse do Fiorenso Toso ean quæxi tutte d’argomento soçiale, quarche vòtta satirico; in cangio, into caxo de Serv’assæ o l’à tentou un argomento da-e sfummatue sorvenatuale, sciben che no ghe manca quarche accenno politico, ma ben ben distillou e solo che comme sfondo.
L’ambientaçion sudamericaña, co-o reciammo a-e istöie e a-a vitta di immigræ zeneixi inte l’America latiña, a consente ascì a ciæa alluxon a-o mondo di sciamen indios che o n’à fæto conosce o Castaneda, co-e seu enigmatiche istöie de don Juan.
A voxe reçitante a l’é quella do mæximo Toso, uña de seu ræe registraçioin in zeneise.
Ansermo Roveda (1972)
Scrittô e studioso de lettiatua e tradiçioin popolare, o l’à scrito in italian unna vinteña de libbri pe-i figgeu, quarchidun premmiou e traduto à l’estranxeo; o l’é professô à contræto de Scenezzatua II (Analixi de struttue narrative e elementi de scrittua creativa) à l’ISIA de Urbin e viçedirettô de revista Andersen.
Nasciuo inte unn’epoca che o zeneise o l’ea vegnuo à ëse unna lengua, comm’o ghe dixe lê, «da bòcce e da carte, da òrto e da ballon, da tacchi e mocchettæ», ma sponciou da-a neçescitæ de deuviâ unna parlâ ch’a foïse «fortemente sò, e into mæximo tempo unna lengua universâ, istòrica, fæta co-e vitte de chi vitte o l’aiva visciuo», o l’à dovuo studdiâsela con giamin, à partî pròpio da-i «rafataggi», i avansi da lengua che n’à lasciou e geneaçioin che l’é visciuo avanti niatri.
In sciâ fin, gh’ea da attrovâ un ponto de incontro fra unna tradiçion antiga e a modernitæ co-e sò desfie, che no se peu fâ mostra de no veddile, de mainea che a primma a ne segge revitalizzâ e a segonda umanizzâ, vivificâ da-a memöia e da l’espeiensa do passou.
Ben de soventi o Roveda, co-e seu liriche, o s’appossa inte un mondo mediterraneo e soâ – donde un zeneise ascì o porrieiva attrovâseghe ben – co-a speransa de dâ neuva vitta a-e nòstre tradiçioin in arrembâse à quelle di pòpoli che ne s’assomeggian, unn’opeaçion de za stæta tentâ à seu mòddo da-o Giulian Balestrê e da-o De André: un viægio inta Galiçia ciufito che à Romma ò à Tòkio, un regòrdo da Amalia Rodriguez, a çitaçion da-o Buttitta, s’attreuvan in sce st’itineräio pscicològico e letteräio, tanto che e poexie d’attualitæ pan che fan parte torna de quella tradiçion de impegno çivile, ch’a l’é tipica da lettiatua zeneise.
Enrica Arvigo (1963)
Laureâ in Lettie Moderne inte l’Ateneo Zeneise, a Enrica Arvigo a l’é fonçionäio do Commun.
Pe ben ben de anni a s’é impegnâ inte unna meritöia euvia de divorgaçion, promoçion e sarvaguardia da lengua zeneise pe mezo de corsci, conferense, lettue pubriche.
A scrive da-o 1980 e a l’à ottegnuo ben ben de reconoscimenti inte di concorsci regionali e naçionali de poexia.
A l’é ascì grafica de consciderevole talento. O verso menissou e tendençialemente curto, anscëtoso, de spesso rescciæou da speronsoin ôtraterren, o ne pòrta into mondo senscibile de l’autoa, à spionezzâ i minimi sobrilli da vitta e da speransa inte tutto quello che accapita.
A seu fede inta perenne renascion de òmmi e cöse a l’é, à momenti, commovente e se s’ammia ben, a constituisce fòscia l’unica reprica poscibile, de fronte a-e stragedie grende e picciñe inta vitta de tutti.
Da confrontâ co-a lirica da B. Pedemonte in sciô mæximo argomento, che emmo lezzuo avanti; manco chì emmo pedantaie intellettualistiche, ma e imagine, de spesso oscue e fadigose, esprimman patimento, escluxon e solitæ, inte un contesto pe coscì ciù pescimista.
Tutte e speranse de sorvevive son inçerte, confiæ a-o regòrdo che i nòstri cäi omai scentæ an lasciou tra de niatri.
Oggetti e vexende son de soventi deuviæ pe vive e revive in mainea vicaiale e peñe e erlie personale.
Coscì inta bugatta o se stramua o senso de escluxon, de separatessa de l’autoa da-o resto do mondo.
Rico Granæa (1955)
Transcrivemmo chì a nòtta che o Rico Granæa o l’à scrito de lê:
De sti urtimi tempi, o Granæa o l’à accuggeito inte un volumme, I zinæ de Zena, i seu travaggi de traduçion e adattaçion in zeneise de varri testi letteräi e articoli giornalistichi, de soventi ligæ a-a vitta de mâ e a-a presensa di liguri otramâ.
Un libbro che, a-o de là da varsciua di scingoli testi, o ne fa pensâ ancon unna vòtta a-a compricâ ræ de relaçioin into destin de sto pòpolo ligou a-a navegaçion.
Achille in Sciro (1830)
Stæta rappresentâ pe-o carlevâ do 1830 a-o Tiatro S. Agostin, Achille in Sciro, euvia de un anònimo, a l’é a parodia in zeneise de l’omònimo dramma in versci do Metastasio; stante che st’urtimo o l’ea o clascico poeta de corte, ciù che tutti gradio à l’ancien régime, se ritëgne che sta missa in scena, co-o seu attacco à di personaggi e à unna mòdda letteräia scompassæ da ben ben do tempo, ma ancon mai tanto vivi pe-a mentalitæ d’aloa a-a corte di Savöia, a l’asconde unna vellâ polemica contra o dominio sabaudo; se sa de fæto che o re Carlo Feliçe o l’aiva di gusti letteäi antiquæ, ch’ean oggetto de ironia fiña à Torin.
In ciù, a parodia a l’ea interpretâ da unna compagnia de artisti tutti co-o zembo (coscì a dixe unna nòtta in sciô frontespiçio de l’ediçion à stampa), cösa ch’a peu fâ pensâ à unna quarche alluxon a-e ben conosciue deformitæ e tae fixiche e pscicològiche di rappresentanti da famiggia reâ; in sciâ fin, l’é interessante osservâ comme a lengua stæta deuviâ inta parodia, za fiña da-e primme battue, a l’é uña de ciù sccette e popolare che se pòsse attrovâ into zeneise scrito; cösa ch’a dipende sens’atro da l’intençion de l’autô de creâ un contrasto fòrte comme tutto co-a mateia aulica do testo originäio.
Aldo Aquaron (1898–1964)
Fedele a-a forma metrica do sunetto, o l’à cortivou pe tutta a vitta un tipo de bossetiximo dialettale, ch’o voeiva imitâ e contemporanie espeiençe romanesche do Trilussa e do Pascarella.
O Aquaron, tutti i mòddi, o no l’arriësce inte l’intento de creâ unna poexia in davei popolare e in realitæ o no ô veu manco: o l’é un òmmo tròppo dixilluso inti confronti da vitta, ch’a l’à fortemente provou e reiso scettico in ponto ideologie e ideali; fòscia inte questo o va apreuvo a-o destin di atri poeti in ligure, nisciun di quæ, manco o Firpo, à despeto de numerose intentative, o l’é mai stæto bon de ottegnî co-a poexia còmica, satirica, ò à sfondo soçiale, di resultati basta convinçenti, ò do mæximo livello de quelli ottegnui da di autoî de atre regioin.
Pe quarche raxon, a tendensa ciù sccetta da poexia zeneise a l’é sempre stæta elitäia e aristocratizzante.
O Aquaron o no fa ecceçion: un critico unna vòtta o l’é arrivou pe lê à parlâ de poexia «in sce l’erre» e o poeta de fæto o dà à divedde destacco e ironia de fronte a-i seu personaggi popolari, sciben ch’o no manca de umaña pietæ verso de lô; o resta à tutti i mòddi emblematico de unna çerta meña de vitta zeneise, dexincantâ e tòsto cinica, tra e doe guære e do segondo dòppo guæra.
A lengua deuviâ, ch’a l’é italianizzâ ben ben, a va d’accòrdio con sta smersa de poexia, ch’a l’é esprescion de unna borghexia sensa grende tenscioin morale, a-o manco in apparensa.
O Aquaron o l’à pubricou in vitta varie accheuggeite de versci, stæte recampæ dapeu inte l’ediçion de I sunetti (1959).
O l’é stæto ascì l’autô de doe affortunæ comedie pe-o Gilberto Govi: Quande o gatto o no gh’é (1927) e Bocce (1930), inte quæ o no s’arrösa guæi da-i sòliti cliché do tiatro govian.
O Aquaron o l’arriësce ben inta pittua de unn’umanitæ derelitta, ma in fondo feliçe, ch’a no domanda guæi a-a vitta e a scimbolezza un mondo donde o tempo o ne passa de d’ato sensa che se n’accorzemmo manco.
Into segondo sunetto a satira a picca contra i riti veui da burocraçia e da politica, ch’a l’à beseugno de eleze democraticamente tutti, anche «o scemmo do paise».
De vòtte l’umoriximo, de soventi cinico, do Aquaron o se deslengua inte unna queta melanconia.
Sciben ch’o l’é un spiito laico, l’autô o sente a distansa tra o mondo da fede bonelaña di antighi e o nòstro mondo spregiudicou e, in apparensa, ciù libeo.
O sunetto, con probabilitæ stæto inspiou a-a tragica sciòrte do Friedrich Nietzsche, o riflette con amaressa in sciô destin di òmmi, sotta unn’apparensa de fattoriso.
Fiña inte scituaçioin ciù triste se peu attrovâ l’aspeto còmico; e un spiito comme Aquaron, in sostansa laico, inta riduçion do crocifisso à un oggetto de utilitæ pratica, o vedde transonta a geneale indifferenza pe-o maròtto ch’o meue in solitæ.
Aleamme Traversagni (sec. XV)
O primmo scrittô savoneise in òrdene cronològico do quæ se conosce o nomme, o l’é o Aleamme Traversagni, che, do 1455, o scrive un vorgarizzamento da vitta de Santa Elisabetta d’Ongaia; o Aleamme o l’appartegniva à unn’inlustre famiggia savoneise de çelebri umanisti comme o Gioane Antögno, autô de euvie ascetiche e matematiche, e fræ Loenso Ghiggermo (1422-1503), ch’o l’à mostrou filosofia e teologia à Pisa, Romma, Pariggi, Cambridge e Tolosa.
Do Aleamme no se sa guæi ninte, ma fòscia a vitta de Sancta Elisabeth a l’é solo che un squarso de unn’euvia ciù longa in scê vitte di santi, ch’a l’é anæta perdua.
L’autô o dà à divedde l’intençion de demostrâ comme unna dònna laica a pòsse arrivâ a-a santitæ pe mezo de qualitæ sorvetutto umañe, comme a penitensa, a caitæ e e euvie de miseicòrdia, in arrestâ coinvòrta inte cöse do mondo.
De conseguensa, i elementi mäveggioxi e sorvenatuæ son reduti a-o minimo e da-o racconto a straluxe tòsto unna conçeçion raçionalista, inte un çerto senso moderna.
O testo o mostra ascì unna insòlita cua da forma e o testimònia ascì a presensa de un ambiente cultuale pöcassæ raffinou, quello mæximo da-o quæ aviâ origine da lì à un pittin a grande affermaçion da dinastia papale di Da Roe.
A lengua stæta deuviâ a l’é o ligure descheito do tardio Quattroçento, franco mescciou co-o toscan, ma reconoscibile ben.
Ambreuxo Conti (sec. XVIII)
L’abbou Conti o l’é un di autoî minoî do Setteçento; amigo do De Franchi, con o quæ o se scangia de lettie, che contëgnan conseggi e de vòtte discuscioin in versci, o l’à conlaborou a-a traduçion da Gerusalemme Liberata, tanto che – da pe lê – o resulta ciù che atro un poeta d’öcaxon.
Inte sta lettia in versci indirissâ a-o De Franchi, o se sfeuga con allamentâse da seu condiçion de preçettô, ma in prattica de servitô, inte unna famiggia patriçia chi gh’assegua un pan, ma in cangio de un muggio de incombense che no ghe tocchieivan; da sta seu scituaçion o piggia l’attesto pe de riflescioin in sciâ vitta de l’òmmo da-a nascion fin a-a veggiaia.
Anònimi do 1746
I fæti do dexembre 1746, saieiva à dî o sollevo che, stæto comensou da-o Balilla, o portava inte pöchi giorni à scorrî i austropiemonteixi da-o territöio ligure, no an inspiou solo che i versci do De Franchi e do Gallin, ma ascì un muggio de atri poeti restæ anònimi, quarchidun de parte popolare, atri ciù ciæamente de parte artistocratica, ma tutti animæ da grande ardô patriòttico: into commun amô pe Zena e classe soçiale paivan mettise d’accòrdio e nasceiva unna sciòrte de epica popolare into segno da lòtta à l’invasô.
Tra i vari poemmi do ’46, s’arregòrda o Trionfo reportao da ro popolo zeneize e a Libeazion dra Sittæ de Zena.
Da-o primmo, unna verscificaçion sgreuzza, ma importante pe-a preçixon istòrica into rievocâ i avvegnimenti, tremmo feua i versci che trattan l’episodio do Balilla, tanto che da-a segonda piggemmo i sunetti che contan do sagrifiçio do Peo Maria Cannavâ, zoeno patriçio, che, dòppo ësise misso in luxe inte varie fase do sollevo, o vëgne ammassou a-a Scoffera da un corpo tiou à tradimento.
[1] O genealiscimo austriaco Bòtta Adorno, de origine zeneise, o l’ea in ia comme tutto a-a popolaçion, ch’a ô tegniva pe un traitô.
Inte sto poemetto, de parte aristocratica, se conta a vixenda de Peo Maria Cannavâ, un patriçio ch’o se batte eroicamente e o vëgne ammassou à tradimento a-a Scoffera, tanto che atri personaggi atretanto importanti, ma de origine popolare, vëgnan lasciæ in ombra, o no se ne parla pe ninte.
I versci corran ben, ma a grafia a l’é mai tanto strafaläia da lasciâ de belle vòtte de dubianse in sciô senso e a vea prononçia do testo.
[2] A Scoffera.
Bernabé Çigaa Casê (sec. XVI–XVII)
Da quello che se ne sa, o Bernabé Çigaa Casê (sec. XVI, prinçipio sec. XVII) o l’é stæto o primmo à compoñe di lözi in lengua zeneise in ocaxon de eleçioin do Duxe (pe-o Antònio Cebà, do 1593, e pe-o Agostin Döia, do 1601), unna smersa letteräia ch’a saiæ stæta portâ a-o mascimo de l’esprescion artistica da-o Cavallo quarche anno apreuvo.
Into primmo encòmio, o Çigaa o dimostra l’intençion de conseggiâ, con prudensa, i patriçi in scê cöse da fâ pe-o ben da cösa pubrica, tanto che into segondo o se dedica ciù che atro à exartâ a famiggia do neuvo Duxe e a seu importansa inte l’istöia de Zena; à sta mainea o l’antiçipa a poexia do Cavallo, donde o lözo o no l’é guæi ciù de un attesto pe unna manifestaçion de bravua stilistica.
Inte tutti i caxi, o zeneise, inta poexia do Çigaa, o vëgne à ëse un scimbolo da diverscitæ politica da Repubrica e do seu pòpolo, apreuvo che no peu ësighe nisciun sospetto de un uso «nostargico» e conservatô da lengua, de seguo ancon meno che inti versci do Foggetta polemico de «toghe».
Atro aspeto importante da poexia do Çigaa a l’é a lirica amosa, donde o petrarchezza, comme inte Ottave à Margherita e inta canson Quando un fresco, soave, doçe vento, ma o l’arriësce à adattâ à l’ambiente ligure de imagine che a-i seu tempi poeivan pai za vege, con freschixe de lenguaggio e un fondo senso da muxicalitæ da poula.
Se porrieiva pensâ che l’euvia do Çigaa a fise destinâ à restâ patrimònio de unn’elite de letteræ e a no saieiva mai sciortia d’inte l’ambiente de Corte: in cangio, ancon do 1840, inti Canti Popolari de Pòrto Mauriçio stæti accheuggeiti da Bertomê Aquaron, attrovemmo unn’eco paròdica da-e Ottave à Margherita: «Ti te credevi aveme affeturao / che ’ro me cheu ti t’eri feita padrona?», o dixe l’anònimo poeta ponentin; cösa ch’a preuva che quelli antighi versci ean conosciui ascì in Rivea, à distansa de secoli, e inte di ambienti ben ben lonten da quelli pe-i quæ ean stæti scriti.
Inte sta avvoxâ canson, de stampo petrarchesco, ma à tutte e mainee potentemente originäia, se peu dî che o Çigaa Casê, o poeta da «maravegia», do stupô de fronte a-a bellessa da dònna, sentia comme unna personificaçion do spiito divin ch’o l’anima a natua, o preannonçie tutti i succescivi desviluppi de unna gran partia da lirica in zeneise, da-o Cavallo, a-o De Franchi a-o Firpo.
Inte sto poemetto ben conosciuo, do quæ demmo chì coscì solo che a primma parte, o Çigaa, comme de za o Foggetta, o strapòrta e tematiche stilnoviste ò petrarchesche inte un ambiente domestego e çittæn; ma a dònna a l’é angelicâ solo che a-i euggi de l’iñnamoou, ch’o l’é mai tanto piggiou de lê da figuâsela comme un ëse sorveuman: o poeta o s’accòrze da pròpia debolessa, e tutte e ottave son fondæ in sce unna legia autoironia.
Inti descorsci pe l’eleçion do Duxe, o Çigaa o se tëgne à unna prasci ch’a voeiva di lözi convençionali e de critiche moderæ e generiche, indirissæ a-a classe politica, seguie da di conseggi ätrettanto generichi, con exortâ o pòpolo e i patriçi a-a concòrdia, à ëse tutti à uña, into nomme da prosperitæ da Naçion.
Inte unn’espoxiçion e ciù vòtte ciatta e monòtona, o poeta o l’arriva de ræo à quarche lampo de inspiaçion, con di reciammi a-a poexia çivile de l’Anònimo.
Tersiñe anònime inte Rime diverse (sec. XVI)
Ste tersiñe de un poeta arrestou sensa nomme fin da-i tempi da seu pubricaçion inte l’antologia de Rime diverse ne fan stravedde unna personalitæ despægia da quella di autoî seu contemporanei; comme o scrive F. Toso: «inte un monòlogo ch’o se configua comme unn’ammiscion de corpa, ma ascì comme l’invio à trovâ recatto à l’impasse ch’o segna a crixi de un sentimento, l’anònimo o tocca di açenti de rustega sccettessa, che fan de sta poexia un testo a-a seu mainea unico inte l’ambito da lettiatua in zeneise…».
Despiaxe che, da produçion de l’autô, mai lontan da-o petrarchiximo do seu tempo e da ògni intentaçion declamatöia, no se conosce atro exempio.
Gioane Casassa (1813–1882)
O Gioane Casassa o l’é l’autô do ciù avvoxou diçionäio zeneise-italian, sciortio inte doe ediçioin, do 1851 e do 1876, e de unna gramatica arrestâ inedita; o l’aiva çercou à mette òrdene inte l’imbròggio da grafia, opeaçion ch’a l’é arriescia solo che in parte e a n’à lasciou in ereditæ un muggio de dubianse e inçertesse che continuan fin a-a giornâ d’ancheu.
Ma o l’é stæto ascì un continuatô de l’euvia do Piaggio, e o l’à compilou o Lunäio do Sciô Regiña da-o 1844 a-o 1863 (con l’ecceçion de quello do 1847, quande se n’ea occupou o Luiggi Döia e de quello do 1850, affiou a-o Cristòffa Castellin).
Combattivo libeale, a-o conträio do Piaggio, e semeggeive inte idee a-o Pedevilla, o Casassa o l’à pubricou ascì unn’accheuggeita de poexie, A sanfòrnia zeneise (1852 e 1863); a-o de là di testi sccettamente politichi e polemichi, se gh’attreuva ascì de «vixoin», espediente letteräio che in zeneise o remonta fin a-i tempi do Cavallo, se no primma, donde l’autô o l’imagina de incontrâ da influenti personalitæ za deçedue, che l’investan de quarche miscion into mondo di vivi.
Into caxo piggiou in examme, o Casassa o l’incontra o Ballin, o pescou de poexie cavalliañe, ch’o l’incarrega de çelebrâ a vegnua in Zena de l’avvoxou predicatô e patriòtta ferrareise Ugo Bassi, che quarche anno apreuvo o moià martire de l’Unitæ d’Italia.
[1] A «Cava» e a «Stria» ean doe ciazze, sotta Caignan, donde oua score a Çirconvallaçion à mâ.
O Casassa o s’imagina che o Cavallo, visciuo – segondo lê – inte unn’epoca retrògrada, unna «sentiña de bacògi», quande un poeta o poeiva solo che inçensâ i potenti, o l’incoraggisce o poeta moderno à trattâ «argomenti nòbili», oua che i tempi ô permettan; in particolâ, a vegnua à Zena de Ugo Bassi, o gexuita patriòtta.
Dòppo avei vantou e qualitæ do predicatô, che se supoñe o segge mai tanto importante a-i euggi do Casassa in quante patriòtta e repubrican, ciù che comme òmmo de religion, l’ombra do Cavallo a s’allontaña.
Scheuggio Campaña
Scheuggio Campaña o l’é o titolo de unna comedia scrita da-o Manuælo Caneixi pe-o Gilberto Govi, tanto da ingrandîne o repertöio, apreuvo che quande o grande attô o l’ea passou a-o profescioniximo o l’aiva à dispoxiçion solo che i trei testi do Baçigalô, I manezzi pe maiâ unna figgia, Piggiâse o mâ do Rosso o cartâ e Ciù a poia che o mâ.
Scheuggio Campaña o l’aiva avuo un bello successo, tanto che do 1928 s’ea pensou de fâne a-a dreitua unn’òpera lirica, ch’a l’é anæta in scena a-o Carlo Feliçe, i dozze de mazzo de quell’anno, pe-a muxica do Domenego Monleon, i versci do poeta Aldo Martinelli e do mæximo Manuælo Caneixi.
Pâ che l’espeimento o l’agge avuo successo; i unichi exempi preçedenti de òpera lirica in zeneise, ean quelli de l’Ariodante do Z. A. Spinoa do XVII secolo e, de l’Euttoçento, unna verscion do Mego pe fòrsa do Molière, tramite De Franchi, missa in versci da-o Baçigalô pe-a muxica do Michê Novaro, (quello de l’inno Fratelli d’Italia).
Inta vexenda, trei vegi garibaldin fan un zuamento solenne in sciô Scheuggio Campaña, comme çerti usavan unna vòtta a-o momento de desfiâse à duello; o primmo de lô, ch’o moià, o vegnià inderê à portâse via un di atri doî, drento un meise; de chì se desgheugge un muggio de scituaçioin farsesche.
Da osservâ comme, tanto che inta comedia originäia do Caneixi se parlava de trei garibaldin, inte l’òpera lirica, con retrodatâ l’açion de çinquant’anni, se træta in cangio de trei sordatti de Napolion, fòscia pe no anâ incontro à de rogne co-a çensua do tempo do fascio; de fæto tra a primma da commedia goviaña e quella de l’òpera lirica, gh’ea stæto a Marcia in sce Romma, e stante che i fascisti se tegnivan pe eredi ideali di garibaldin, quarchedun inte sta stöia o ghe poeiva vedde de alluxoin satiriche.
Canto Unico (sec. XVIII)
O Canto Unico o l’é unna cheuggeita de poexie de autoî setteçenteschi pe-o ciù desconosciui, e o se treuva inte un manoscrito conservou inta Biblioteca da Soçietæ Econòmica de Ciavai; o contëgne unna gran varietæ de testi che van da-o còmico a-o serio, da l’erotiximo a-a satira soçiale.
Sta Serenata, che proponemmo, a peu arregordâ comme tematica a poexia çinquentesca d’amô, mascime e Tersiñe de poeta inçerto de Rime Diverse, ma a forma metrica adeuttâ – muxicale ben – a â rende adattâ a-o canto.
Gio. Françesco Baffico (sec. XVII)
Into poemetto Lamento de Lucrezia in ra morte de sò galante do paddre barnabita Gio. Françesco Baffico, oratô offiçiâ da Repubrica, à l’intençion parodistica scimile à quella de çerte poexie do Rosso, se azzonze quella de imitâ o parlâ de classe popolare di sò tempi e se ghe distingue unna sò veitæ ambientale e linguistica.
O Bellé, un darseniello innamoou da Lugreçia, figgia da fornæa, o l’é stæto ammassou inte unna riscia con quelli do Meu, e a notiçia a vëgne portâ a-a seu galante, ch’a se lascia anâ à lastime e centi, inta parlâ da Darsena (de quelli tempi).
Poeta di primmi do Quattroçento, conosciuo pe unna sola poexia, o l’é o Andria De Franchi Bulgaro, ch’o testimònia a continuaçion de l’esprescion poetica, sciben ch’a no se n’é tramandou a memöia.
Tra i autoî de stampo risorgimentale, s’arregòrda o Luiggi Stallo, che do 1853 o scrive unna Vixon d’un emigrou italian, ardente de sprito patriòttico e mazzinian; tra i poeti còmichi che se retreuvan in scê colònne da revista «O Successo», in cangio, arregordemmo Peo Gallian e Aurelio Cappon.
Inta segonda meitæ do secolo, se desviluppa ascì unna vasta produçion in preusa giornalistica, e in sce di periòdichi comme «O Balilla» e «O Stafî» treuva spaçio de indagine e reisoconti, di romansi istòrichi comme di atri ispiæ à l’attualitæ, euvie de Edoardo Michê Ciòssa e Giöxeppe Pòggi.
Diversci autoî an tentou in zeneise de mette in poexia umoristica l’intrapreisa de Combo, apreuvo à l’exempio do romanesco Pascarella, tipica opeaçion dialettale, ma con resultati alterni.
Se regòrda ascì l’originäia cuggeita de poexia à quattro moen A föa do Bestento de Còsta e Lombardo.
Into mentre, a produçion di atri parlæ liguri a l’à conosciuo unna çerta espanscion, co-e euvie de Feipo Rostan, ventemiglioso, Luì Notari, monegasco, Marçello Firpo, mentonasco, Gin De Stefani e Viçenso Jacono, sanremmaschi, tutti presentæ in scê pagine da revista neofelibrista «A Barma Grande».
In ponto poexia de Rivee, beseugna mensunâ Cesare Vivado, de Impëia, partio da-o neorealiximo do doppoguæra pe arrivâ a-a liriçitæ de tempi ciù recenti; Giöxeppe Cascinelli de Doçeo, Peo Baccin de Giusvalla, Renso Villa, Andria Capan e Dionisio Böno, de Ventemiggia, Franco D’Imporsan de Sanremmo, Eugenio Giovando, Eugenio Lubran, Renso Fregoso de Spezza, Poulo Bertolan da Særa de Lerxi, Livio Gianolla de Arcoa, Bruno Rombi de Cädesedda, Natalin Trinchê, Carlo Còsta de Ciavai, Paulette Cherici Porello de Monego.
O tiatro o l’à avuo i seu autoî, stæti missi in luxe da-o premmio «Anna Caroli», tra i quæ o spicca o za mensunou Guidon, e atri comme Enrico Scaravelli, Gianni Poli, Enrico Berio.
Atri autoî son vegnui feua de sti urtimi tempi, comme l’arbenganeise Viçenso Bolia, o Roberto Benso ch’o scrive inta varietæ ligure de Carreuxo, o Rico Granæa, ch’o tradue e o diffonde articoli giornalistichi in sce l’istöia de Zena e da Liguria, o Mauriçio Paganelli, de Arbenga, ma ch’o scrive in zeneise, o Poulo Besagno, za conosciuo comme cantautô.
Un repiggio de interesse o l’é testimoniou ascì da-e tentative de diffonde unna pubriçistica in preusa, comme quella da pagina do «Secolo XIX», «Parlo Ciæo» diretta da-o Dria Aquaron e quella da seu revista «O Stafî», ch’a se inspiava a-i periòdichi in zeneise do segondo Euttoçento.
Do 2024 o S. Lusito o pubrica Anthologie de la littérature et de l’usage écrit du monégasque (EGC Monaco, Monego), con unna prefaçion de S.A.S. o prinçipe Alberto II de Monego.
Dria Aquaron (1983)
O Dria Aquaron (Zena, 1983), economista de formaçion, o l’à dedicou i anni tra o 2007 e o 2012 a-o studio da teoria do desviluppo inte di contesti de post-cresciansa, e o l’é arrivou à interessâse a-a dimenscion regionale, comme ambito territoriale ciù adeguou à ipotizzâ a poscibilitæ de un cangio de paradimma.
De sti studdi gh’arresta quarche articolo in sce reviste e i libbri La ricchezza delle persone (Zona, 2018) e Una tranquilla ora d’Europa, (De Ferrari, 2019), stæto dapeu traduto in catalan in Cap una Europa de les regions (Documenta Balear, 2021).
De chì ghe vëgne l’attençion a-a lengua zeneise, ch’a l’à portou à fondâ do 2013 o movemento «Che l’inse!», ch’o l’é duou fin a-i 31 de dexembre 2020, ponto de refeimento pe ciù de un lustro da promoçion moderna da lengua e coltua ligure.
Da-o 2015 o l’é conlaboatô de «Il Secolo XIX», donde o se òccupa da pagina da domenega in lengua ligure, in ciù de scrive editoriali in italian in sciâ politica, a soçietæ e l’economia.
O l’à cuou o fortunou volumme Parlo ciæo.
La lingua della Liguria (De Ferrari, 2015) e, delongo pe-o mæximo editô, a collaña Biblioteca Zeneise.
De travaggi letteräi o n’à pubricou guæi, segge in italian segge in zeneise, lengua inta quæ peò o l’à guägno o Premmio Pontedasce 2017, co-o racconto Prie de famiggia.
O vive tra Zena e Barçelloña e o se alterna inte l’attivitæ de scrittô e giornalista, e quella de consulente strategico, finansiäio e do mercou inmobiliare, pe conto do Studio Aquaron.
Inte sto racconto, un avvocato zeneise, stæto arrivou à Menòrca pe dâ recatto a-i dafæ de famiggia e vende un scito rustego ch’o l’à ereditou, o gh’à l’occaxon pe recapitolâ a seu existensa, vive unn’avventua sentimentale con unna camea do pòsto, e lasciâse anâ à de meditaçioin in sciâ vitta.
A casetta a no saià vendua, ma appixonâ pe unna somma scimbòlica a-a camea e a-o seu compagno pe unna duâ de quarant’anni, stante che a figgia a gh’à consentio pe un momento de sentîse torna zoeno.
Preusa giornalistica in zeneise do secolo XXI
Do Neuveçento, l’urtima tentativa de pubricâ unna revista in zeneise a remontava à «Zena», diretta da-o Ettore Balbi, ch’a l’ea sciortia tra o 1958 e o 1959; dapeu, tra o ’93 e o ’94 gh’ea stæto l’esperimento de «Còcine», promòsso da-o Fiorenso Toso, progetto fòscia utopistico de favoî o senso de union tra i liguri, e da fondamentale unitæ da seu lengua, in ospitâ contributi de tutte e varietæ da Liguria, compreiso o tabarchin, o spezzin e i parlæ de l’Ôtrazovo; a l’ea unna revista ciù che atro letteräia, ma con un euggio a-a politica e a-a soçietæ ascì.
Con voei repiggiâ st’idea, pe iniçiativa do sottoscrito, tra o 2000 e o 2001 l’é sciortio «Bollezzumme!», unn’e-zine, ancon oua vixibile in linia, a primma in zeneise, con l’aggiutto de diversci conlaboratoî, che dapeu an piggiou de atre stradde.
Ma a gròssa novitæ, in ponto preusa giornalistica do neuvo secolo, a l’é arrivâ do 2015 con Parlo ciæo, pagina do cotidian «Il Secolo XIX» scrita areo in zeneise à cua do critico letteräio e promotô coltuale Dria Aquaron, ch’o l’à repropòsto con fòrsa, à un ambiente ch’o s’ea sempre mostrou indifferente a-a costion, o tema de unna preusa zeneise, ch’a pòsse affrontâ che se segge argomento sensa complesci de inferioritæ comme ògni atra lengua.
In sce Parlo ciæo de sti anni s’é trattou de tutto, da-a critica letteräia à l’attualitæ, da-a lenguistica a-a politica, graçie ascì a-o contributo de conlaboratoî de livello.
Dapeu, inte di anni reçenti, co-o progredî de tecniche digitale, s’é posciuo vedde ascì di atri periòdichi de taggio profescionale, segge in sciô web, segge in sciô papê stampou, comme «O Zinâ» do giornalista Fabio Canessa e «O Stafî» diretto da-o Dria Aquaron.
O l’é stæto sorvetutto un periòdico de approfondimento politico e soçiale, e unna neccia tra i varri articoli pubricæ, tutti affiæ à studioxi e profescionisti de l’informaçion, a l’é de grammo fâ.
Tra tante cöse a n’é pasciua interessante sta traduçion da-o Céline, un di mascimi scrittoî do Neuveçento, reiso inte un bon zeneise.
Tra l’atro, no beseugna ascordâ che in Italia o traduttô «istòrico» do Céline o l’é stæto o Giorgio Caproni, poeta e scrittô pe ciù versci ligou à Zena.
O Zinâ, in italian l’orizzonte, o sciòrte tutte e settemañe in sciô web à cua do giornalista Fabio Canessa e o dà in zeneise un transonto scintetico de notiçie da-a Liguria, da l’Italia e da l’estranxeo, co-a mæxima profescionalitæ e serietæ ch’a se peu pretende da-e pubricaçioin de unn’atra lengua che se segge.
De ògni articolo vëgne fornia a verscion audio, cösa importantiscima di nòstri tempi pe conservâ a corretta prononçia.
O direttô de «O Zinâ» o l’é conosciuo anche pe avei tegnuo un notiçiaio in zeneise da-i micròfoni de l’emittente televixiva «Primocanale», pe quarche tempo.
Da l’ediçion di 16 d’agosto 2024.
Poulo Besagno (1964)
O Poulo Besagno, nasciuo à Zena do 1964, o l’é compoxitô, strumentista e autô de tòcchi muxicali in zeneise scin da quande o l’ea zoeno.
Da-o 1993 o fa parte da squaddra de canto popolare «I Giovani Canterini di Sant’Olcese», da quæ in ancheu o l’é portavoxe e direttô artistico.
L’esprescion in zeneise a caratterizza tutta a seu produçion, ch’a spaçia da-a muxica elettrònica a-o trallalero, in passâ de pe-a canson d’autô e i testi ciù ciæamente letteräi.
Inte poexie e inti conti curti, de reflescioin existensiale e fiña metafixiche vëgnan portæ inte un contesto cotidian, personale, piggian l’andio da di momenti de vitta visciua, e o tutto inte un zeneise tòsto ben, de vòtte con inflescioin ponçeviasche, zöna de reixe de l’autô.
Oliviero Olivari (1882–1975)
O l’ea nasciuo in provinsa de Mantua e o l’ea stramuou do 1908 à Zena, dond’o l’é stæto pe ciù de quarant’anni impiegou do Commun à l’Offiçio anagrafe.
Fin da zoeno o scriveiva pe-i giornali e ciù tardi o l’à descoverto a seu pascion pe-o tiatro; za à partî da-o 1920 con Feua de colisse, pe-a compagnia da Rosetta Mazzi, dapeu con Ægua ciæa a n’ammaccia, do 1923, pe-o Riccardo Pittaluga, e O vexin (1927) pe-o Gilberto Govi, fin a-i atti unichi de mez’oa ognidun, stæti trasmissi da-a RAI into doppoguæra, comme O fæto de çioule (1956) e Pittaluga e Sciaccaluga (1966), o nomme do Olivari o l’é ligou pròpio à st’andio d’arrecampâse tutta a famiggia d’in gio à l’aradio tutte e domeneghe à d’oe dòppo disnâ, pe «sentî parlâ zeneise» a-o manco unna gramma vòtta, andio ch’o l’è duou scin a-o 1970, quande a RAI a l’à soppresso a trasmiscion, pe varie raxoin; tra i atri nommi de quelli anni, che ne tegnivan attaccæ à l’appægio radiofònico inti giorni de festa, beseugna mensunâ ascì V. E. Petrucci, C. P. Pessin, E. Balbi, L. Anselmi, G. Marzari, P. Guidoni.
Pe dâ a-o seu scrito unn’intonaçion ciù viaxa e sccetta o Olivari o travaggiava in cobbia co-o seu amigo Eugenio Monchiero, e beseugna dî che a qualitæ do zeneise che deuviavan a l’é degna de nòtta (à parte e sòlite inçertesse de grafia).
I intressi de comedie do Olivari en senci comme tutto e de belle vòtte i personaggi descazzan inta maccetta, ma no se peu denegâ che un çerto savô de Zena de unna vòtta o n’arreste inte l’äia e inta memöia à lezile e à sentîle torna.
Doî caccioei contamicce passan a neutte inte un paise de l’entrotæra, donde tutti gh’an a pascion da lirica; pe scroccâghe unna çeña dan da intende che son doî cantanti d’òpera, ma à sta mainea s’attreuvan constreiti à promettighe un conçerto pe-a seia apreuvo, tanto che a-a dreitua addescian e speanse, no solo artistiche, de unna cantante mancâ, a moggê do speçiâ da dròghe, no san comme fâ à sciortîne con elegansa.
O saià o caxo ch’o ghe daià unna man.
Mattê Senarega (1534–1606)
E fonçioin semi-offiçiæ da lengua zeneise continuan anche dòppo che o toscan o s’é impòsto comme lengua de coltua, pe tutto o XVI secolo; ma i atti pubrichi, e discuscioin, e riunioin do Senato, con tutto che se tëgnan in ligure, vëgnan dapeu transcriti in latin, ò inte un italian pöcassæ mescciou co-o zeneise.
O Duxe Mattê Senarega, ch’o l’à regnou tra o 1595 e o 1597, autô de varie euvie politiche in latin e in italian, o l’à lasciou doî descorsci, i soli che se seggian sarvæ inta verscion originäia zeneise.
Inte ste doe oraçioin o Duxe o dà preuva de grande abilitæ retòrica e de savei deuviâ unna pròsa moderna, a-o passo co-i tempi, inte unna lengua che, in sostansa, a l’é quella promòssa da-o Foggetta inte Rime Diverse.
Giambattista Vigo (1844–1891)
Stæto cresciuo int’un orfanatròfio, o l’é stæto camallo da carbon e dapeu, con studiâ da pe lê e pe mezo de conoscense, o l’é arriescio à passâ meistro de scheua.
O l’à accheuggeito inte Fili d’erba (1889) a seu produçion poetica in zeneise, ben ben vexiña a-e espeiençe do segondo romantiçiximo italian.
Tipico rappresentante d’un mondo euttoçentesco zeneise e popolare, ch’o no s’arrendeiva de fronte a-e difficortæ e manco a-a misëia ciù neigra, vexin a-i pövei e a-i derelitti, visciuo da figgeu tra i instituti de caitæ religioxi, e o primmo soçialiximo co-e primme revendicaçioin operaie, o Vigo o l’à cortivou unna poexia de vòtte lagrimosa e romantica à effetto, de vòtte polemica, de vòtte apperlenguâ da-a vista di miacoi da natua e da-e usançe popolare, e o l’antiçipa, a-a seu mainea, o Malinverni, o Angeloni e o Firpo.
Da osservâ a someggiansa tra o titolo de sta poexia e quello de l’accheuggeita de liriche do Angeloni, Quande canta o mâ.
Sto testo o l’é stæto muxicou e inseio inte l’albo da Roberta Alloisio Lengua serpentina, e con sta canson s’é tentou unn’originäia fuxon de zeneise e napolitan, doe lengue indissolubilemente ligæ a-a vitta de mâ.
[1] a sciâ Cicchetta: personificaçion da mòrte into parlâ popolare.
Inte sto longo poemmetto o Vigo o conta da seu zoventù, tutt’atro che façile; personaggio ch’o pâ tòsto sciortio da un romanso do Dickens, o Vigo o s’inquaddra ben inte unna çerta idea da Zena de l’Euttoçento, co-i seu ambienti descheiti, donde unna fauna umaña reduta asquæxi a-a despeaçion a se batte tutti i giorni pe sorvevive inte unna lòtta sensa escluxon de corpi; sola speansa de riscatto soçiale, ò de unna vitta un pittin ciù comportabile, quella ch’a depende da l’aggiutto do deputou amigo, da monega e do fratte de bon cheu.
O P. Guidoni o fava osservâ, à propòxito de sta poexia, che, sciben inte l’evidente diverscitæ da reisa poetica, a l’à sens’atro influensou L’òrto do Firpo, co-e seu anafore «Bello pe sempre…», «Bella pe sempre…» etc. e o diva che «o poeta, quæ se segge poeta, o vive da poexia di atri ascì.
Di seu predeçessoî e di seu contemporanni.
I seu ligammi con atre esprescioin liriche meuian de vòtte into stato de inconscio»; mi dieiva a-a dreitua che a poexia do presente a l’inlumina ascì quella do passou e a â cangia, int’unna continua transformaçion e osmoxi.
[2] caviello: «capello», da osservâ l’imitaçion da parlâ rustega; caviello o conserva o dittongo antigamente presente anche into zeneise çittadin (cfr.
Giulian Rosso: pielle, lietto, etc.).
A12, autobo à feugo in galleria: trafego into ravaxo.
A Procua a l’indaga
Un autobo carrego de turisti o l’à piggiou feugo a-i 9 de luggio inta galleria Monte Zovo in sce l’autostradda A12, into træto tra Recco e Nervi in direçion de Zena.
À l’uspiâ 37 persoñe, e ciù tante atteuscegæ da-o fumme, tra e quæ anche un figgeu e unna dònna gräia.
O ciù grave l’autista, l’urtimo à chinâ zu da-o mezzo pe sarvâ tutti i passaggê, finio a-o San Martin in camia iperbarica, ma e seu condiçioin van delongo megio.
A galleria a l’é arrestâ serrâ e pe tutta a settemaña son stæti pesantiscimi i asciddi pe-o trafego, misso à corrî in sce unn’andania sola.
A-i 12 de luggio a-a seia a Procua, ch’a l’à averto unn’investigaçion pe lexoin e inçendio corpoxi, a l’à deçiso de sexî a galleria pe asseguâse che no ghe fïse di guasti a-a struttua.
O giorno apreuvo, dòppo l’inspeçion fæta da-i inzegnê nominæ da-a magistratua, l’é arrivou a luxe verde pe repiggiâ i travaggi e arvî torna a galleria coscì da sconzuâ unna fin de settemaña neigra in sciô fronte di traspòrti.
O cazze d’in sciô scooter in Sorvelevâ, o meue à 42 anni
Un òmmo de 42 anni, o Enrico Gambino, o l’é mòrto a-i 11 de luggio in sciâ Sorvelevâ de Zena.
O l’anava co-o seu scooter verso ponente quande, fòscia pe un patî, o l’à perso o contròllo da lê e o l’é anæto à piccâ in tæra.
E seu condiçioin ean za graviscime e o l’é mancou in uspiâ da lì à no guæi.
O Gambino o stava à Sestri Ponente, o l’ea maiou da dex’anni e o l’aiva doî figgeu de çinque e eutt’anni.
I cantonê da seçion infortunistica an fæto i exammi dòppo l’açidente e a Procua a l’à dispòsto l’autopscia.
Tra i elementi da ammiâ gh’é e telecamere de guardia ascì, che porrieivan dî de ciù in sciâ dinamica di fæti.
Æga teuscega, neuva allerta à Zena e into Levante
Torna in Liguria l’allerta pe l’æga teuscega, comme se ghe dixe à l’Ostreopsis Ovata, unna speçie tipica di climi tropicali che di urtimi anni a s’attreuva ascì in scê rive do Mediterranio.
I campionamenti de l’Arpal an registrou un scioî abbondante inta fascia tra San Pê d’Æña e Sestri Levante.
Comme se leze into provedimento do Commun de Zena, «inte çerti caxi peu ësighe di effetti momentanei e reverscibili in scê persoñe, caxonæ da-o contatto e da l’inalaçion de l’aerosol de mâ, che peuan interessâ e primme vie respiatöie».
Comm’a l’à ascciaio l’Asl, a tosciña a no l’é mortale ma se conseggia d’avei do sæximo co-i figgeu, i ançien e i soggetti deboli comme chi patisce d’axima.
La Russa, o caxo do figgio o l’innäia o governo.
A Meloni: «Solidarietæ co-a figgia»
O caxo La Russa o sciata o governo italian.
O figgio do prescidente do Senato o l’é accaxonou de violensa sessuale in sce unna figgia de 22 anni dòppo unna neutte in discoteca tra i 17 e i 18 de mazzo.
Unna seu amiga a gh’aiva dito ch’a l’ea stæta drogâ –- e e analixi an confermou a poxitivitæ a-a cocaiña e a-i cannabinòidi -– ma segondo l’avvocato do zoeno gh’ea o consenso pe-o rappòrto.
O La Russa inte unna nòtta o l’à defeiso seu figgio: «Son seguo ch’o no l’agge fæto ninte d’importante da-o ponto de vista penale».
E o l’à espresso ben ben di dubbi in sce unna «denonçia presentâ dòppo 40 giorni» , azzonzendo che a figgia «a paiva queta à reo».
«Da moæ accapiscio o patimento do prescidente do Senato, ascì che no saieivia intervegnua – a l’à dito a prescidente do Conseggio Giorgia Meloni da arente a-a riunion da Nato à Vilnius –.
Tendo à solidarizzâ pe natua con unna figgia ch’a denonçia e no me poño o problema di tempi.
Dapeu besorrià anâ into meito e spero che a politica a n’arreste de feua».
Unna costion ch’a se consumma into mezo da reforma da giustiçia e de tenscioin co-a magistratua nasciue ascì da-i caxi do Delmastro e da Santanchè.
Arriva a carta pe aggiuttâ à fâ a speisa, da-i 18 de luggio a-e Pòste
O governo o l’avaa unna carta contra o montâ di prexi da speisa pe aggiuttâ chi gh’à de difficortæ econòmiche.
L’iniçiativa, a l’à dito a Meloni, a l’à da fâ mascime con un mion e 300mia famigge che fadigan à accattâ i generi primäi.
L’investimento o l’é de 500 mioin.
A carta a s’attreuva da-i 18 de luggio inti offiçi de Pòste, a dev’ëse attivâ pe-i 15 de settembre e peu domandâla e famigge compòste a-o manco da træ persoñe — con prioritæ pe chi à di figgi sotta i 14 anni — con un reddito mascimo de 15mia euro, ma a no se peu azzonze a-o reddito de çittadinansa ò quæsesegge atra mesua de sostëgno.
De drento gh’é carregou 382,50 euro e se ghe peu accattâ da mangiâ, ma no di alcòlichi ò de meixiñe.
«A no basta manco pe un caffè a-o giorno, a l’é un scciaffo a-a dignitæ», a critica da Cgil.
Ondâ de cado african in sce l’Italia, temperatue fin à 48 graddi
A no ghe mòlla l’ondâ de cado ch’a portià in Italia de temperatue che porrieivan ëse sensa pægi inta stöia: 43 graddi à Romma e fin à 48 inte l’entrotæra da Sardegna.
Tante çittæ son marcæ co-o bollin rosso do ministëio da Sanitæ ch’o veu dî «condiçioin d’emergensa con di poscibili effetti negativi in scê persoñe sañe e attive e no solo in scî ançien e i figgeu».
Segondo e previxoin, l’antiçiclon african ch’o pòrta l’erta prescion e de temperatue anche de 12 graddi sorvia a media o saià protagonista pe tutta a settemaña.
O mascimo reisego pe-a combinaçion tra o cado affogou e l’umiditæ spessa o saià inta Cianua Padaña.
Scontro Zelensy-Nato in sce l’adexon, luxe verde da Turchia pe-a Sveçia
O prescidente de l’Ucraina Volodymyr Zelensky, avanti ch’o l’arrivesse a-a riunion da Nato à Vilnius, o l’à definio «asciurdo» che no ghe fïse un programma pe l’intrâ do seu Paise inte l’Alliansa.
«L’invito o saià esteiso à Kiev quande ghe saià e condiçioin», o l’à respòsto o segretäio generale Stoltenberg.
A luxe verde a l’arrivià dòppo finia a guæra.
O G7 però o mette in campo un scistema de proteçion e garançie pe Kiev.
Intanto l’é arrivou o scì do Erdogan à l’adexon da Sveçia, e Stoccolma a sostegnià a Turchia pe l’intrâ inte l’Union Europea.
«Semmo tornæ a-i schemi da Guæra Freida — o l’à commentou o ministro ruscio de l’Estranxeo Lavrov —.
Mosca a respondià a-e menasse a-o megio de seu poscibilitæ».
Mòrto à 94 anni o scrittô ceco Milan Kundera
L’é mòrto à Pariggi à l’etæ de 94 anni o scrittô Milan Kundera.
O l’ea mouto da longo tempo.
Nasciuo inta Repubrica Ceca, o l’ea conosciuo pe ëse l’autô de L’insostegnibile leggeressa de l’ëse, libbro de gran sveuga sciortio in Fransa do 1984 in scê avventue de quattro artisti e intellettuali inta Cecoslovacchia do ‘68, vegnuo dapeu un cine do Philippe Kaufman e Jean-Claude Carrière.
Ciù vòtte candidou a-o premio Nobel, i seu travaggi son stæti proibii in Cecoslovacchia apreuvo a-a Primmaveia de Praga.
À Hollywood attoî e scenezzatoî in sciòpero, s’afferma e produçioin
A Hollywood gh’é stæto o ciù gran sciòpero di attoî do cine e da televixon di urtimi quarant’anni.
O seu scindicato, ch’o representa 160mia inscriti, o l’à deciarou a protesta dòppo fallio o tentativo de un accòrdio à l’urtimo menuto in sce unna montâ de paghe, unna nueva definiçion di driti d’imagine e garançie in sce l’addeuvio de l’intelligensa artifiçiale.
Con loiatri an incroxou e brasse anche i scenezzatoî, pe-a primma vòtta da 63 anni in sà.
E produçioin se son affermæ.
I manifestanti an tegnuo di presciddi davanti a-i prinçipæ studdi de produçion comme Netflix e Amazon.
Inçendio à l’uspiâ San Martin, 63 paçienti stramuæ.
Investigaçion da Procua
Un inçendio o l’é scciuppou inta nottoaña tra i 18 e i 19 de luggio à l’uspiâ San Martin de Zena.
O feugo o l’é partio d’inta stançia di gruppi de continuitæ elettrica a-o terso cian do Monoblòcco da-a parte de levante e o fumme o l’à invaso i reparti de terapie intenscive e de rianimaçioin a-o segondo, a-o quarto e a-o chinto cian ascì.
Inte l’insemme s’é dovuo stramuâ 63 paçienti.
Nisciun l’é arrestou ferio ò atteuscegou.
I pompê son intervegnui pe asmortâ o feugo e pe mette a-o seguo i pacchi de batterie.
Inte l’erco de un giorno i ciù tanti reparti son stæti missi torna in deuvia, levou quello toccou da-o feugo ch’o l’à beseugno de unna bonifica ciù longa.
A Procua a l’à averto unn’investigaçion pe inçendio corposo e a l’à sexio i gruppi de continuitæ.
O direttô generale do policlinico, o Marco Damonte Prioli, o l’à fæto savei che i appægi ean in regola co-e manutençioin programmæ: «O l’é stæto un açidente imposcibile da prevedde», o l’à dito.
Papê fäsci in scî contròlli a-e autostradde, domandou o giudiçio pe 47 indagæ
A Procua de Zena a l’à domandou de mandâ à giudiçio 47 persoñe indagæ inte l’investigaçion à propòxito di papê fäsci in scê autostradde in Liguria, unna veña giudiçiäia, nasciua apreuvo a-o desastro do ponte Morandi, ch’a s’ea averta ascì da-o deruo da galleria Bertê de l’A26.
Pe 12 de lô a Procua a l’à propòsto o pattezzo.
I accaxonamenti, à titolo differente, son de fäso, sfrouxo, attentato a-a seguessa di traspòrti, deruo corposo.
Tra i indagæ gh’é o passou amministratô delegou de l’Aspi o Giovanni Castellucci.
Segondo a Guardia de finansa i tecnichi da Spea ammermavan i rappòrti in scê condiçioin di ponti pe avansâ de fâ i loei.
S’ea descoverto ascì che i schermi anti-sciato de çerti træti d’autostradda ean ammagagnæ e s’ean destaccæ mettendo à reisego i autisti.
Anche pe-e gallerie i contròlli no se favan à cadello, segondo a Procua.
Inti pròscimi giorni saià fissou l’udiensa preliminare.
Figgeu de doî anni addentou da un can, grave a-o Gaslini
Un figgeu de doî anni o l’é stæto addentou inta faccia da un can de rassa pitbull e o l’é anæto in condiçioin grave à l’uspiâ Gaslini de Zena.
O l’é capitou a-i 18 de luggio à Vallecreusa, in sciâ Rivea de Ponente.
Da quello che s’é accapio, o figgeu o stava in cà con seu moæ e a bestia quande o padron o l’é introu da-a pòrta: o piccin o se gh’é asbriou adòsso e o can o l’à attaccou.
I meghi do Gaslini l’an sottopòsto à un intervento de quattro oe pe mettighe torna insemme o naso e a ganascia e pe sarvâghe l’euggio ch’o l’é stæto ascì dannezzou da-o mòrscio.
E seu condiçioin van delongo megio.
O padron, o galante da moæ do figgeu, o l’é indagou pe lexon personale corposa e i carabinê son apreuvo à investigâ in sce comme l’ea tegnuo o can.
In Liguria a l’é stæta a segonda aggrescion inte pöchi giorni: unna dònna de 34 anni, torna à Vallecreusa, a l’ea stæta addentâ da-o seu pitbull a-o brasso e a-o peto.
O Patrick Zaki o l’é libero, in agosto o maiezzo in Egitto
O Patrick Zaki, l’attivista egiçian passou dottô à l’universcitæ de Bològna e fæto prexonê do 2020, o l’é libero areo.
Dòppo a condanna à trei anni into proçesso à seu carrego à Mansura, o prescidente al-Sisi o gh’à dæto a graçia.
Sabbo l’arrivo in Italia, ma o no gh’arrestià guæi perché in agosto o tornià in Egitto pe maiâse co-a seu sposâ a Reny Iskander.
«Nisciun bato co-a costion do Regeni – o l’à dito o ministro de l’Estranxeo Tajani –.
Aniemo avanti à ciammâ luxe piña in sce quello caxo.
Co-a nòstra politica emmo dæto un sostëgno determinante».
A prescidente do Conseggio Giorgia Meloni a s’é recillâ: «Ghe prego de cheu unna vitta de paxe e de fortuñe».
Mòrto o giornalista Andrea Purgatori, a Procua a l’indaga in scê cue à l’uspiâ
L’Italia a cianze o Andrea Purgatori, giornalista d’investigaçion mòrto a-a cheita à Romma a l’etæ de 70 anni pe unna grave forma de cancao.
Pe di anni o l’aiva travaggiou in sce di caxi comme a strage d’Ustica, i assascinamenti de mafia e de terroriximo naçionale e internaçionale, quello do Aldo Moro, i anni de ciongio e a spariçion da Emanuela Orlandi.
In sciâ seu mòrte a Procua de Romma a l’à averto unn’investigaçion pe assascinamento corposo apreuvo a-a denonçia da famiggia pe de presonte cue erræ à l’uspiâ.
Doe persoñe son stæte inscrite into registro di indagæ.
Inte sti giorni se faià l’autopscia, intanto i carabinê an acquixio e cartelle cliniche.
Tempeste e gragneua into Settentrion, dapeu unn’atra settemaña de cado african
Tempeste e gragneua into Settentrion dòppo l’ondâ de cado african ch’a l’à fæto patî tutta l’Italia con de temperatue de 35 graddi e passa (a-a dreitua 47 graddi inte çerti pòsti) e l’erta umiditæ ch’a rende l’ascidio ancon pezo.
In Lombardia rammæ d’ægua, gragneua e unna tromba d’äia ch’a l’à misso unna gran poia, ma sensa fâ di gròsci guasti.
A fin de settemaña a pòrta ancon do tempo grammo e un pö de fresco, ma i esperti avvertan che l’antiçiclon o remontià fin a-a fin de luggio in sce tutto o Paise.
E o 2022, l’anno ciù cado inta stöia italiaña, o porrievia za perde a primma poxiçion.
Anche l’Onu a l’à misso in guardia: «E ondæ de cado saian sempre ciù fòrte».
Guæra in Ucraina, sätou l’accòrdio in sciô gran
O prescidente ruscio Vladimir Putin o l’à misso fin à l’accòrdio in sciô gran ucraino ottegnuo che l’é un anno co-a mediaçion da Turchia.
Allarme into mondo pe-e conseguense umanitäie co-e nave carreghe ch’arrestan ferme.
L’Union Europea, a Nato e i Stati Unii an condannou a deçixon: «Mioin de persoñe ne paghian o prexo».
Kiev a l’à denonçiou di bombardamenti rusci ch’avievian destruto 60mia tonëi de gran.
O Vatican o l’à mandou o cardinâ Zuppi à Washington.
Intanto, in sciô fronte interno, a magistratua a l’à domandou vint’anni de prexon pe l’oppoxitô Aleksej Naval’nyj che, primma d’intrâ in tribunale, o l’à definio a guæra in Ucraina «a ciù scemma e sensa senso de sto secolo».
A sentensa a s’aspeta pe-i 4 d’agosto.
Eleçioin in Gran Bretagna, desfæta pe-i conservatoî «ma megio che o previsto»
Desfæta politica pe-i conservatoî a-o governo in Gran Bretagna, donde gh’é stæto e eleçioin de supplemento inte trei collegi.
A carrega lasciâ veua da-o Boris Johnson, passou primmo ministro ch’o l’à dæto e dimiscioin, a l’é stæta mantegnua, ma i atri doî an visto inversâse e maggioranse a-i danni do partio do primmo ministro Rishi Shunak.
Ma segondo i commenti a l’é anæta fiña ben, visto che e previxoin do giorno avanti davan tutti i collegi a-i laburisti.
À Selby l’oppoxiçion a l’à repiggiou 20mia voti e passa in sciô 2019 e à Sommerton l’à guägno a candidâ di liberaldemocratichi, tersa fòrsa do Regno.
Mòrto o Tony Bennet, l’urtimo crooner american
O l’é mòrto à 96 anni o Tony Bennet, lezendäio cantante american, tegnuo pe l’urtimo gran crooner.
Inta seu longa carrea o l’à guägno 20 Grammy Awards e o l’à travaggiou insemme à Lady Gaga, Aretha Franklin e Frank Sinatra.
Da sette anni o pativa da moutia d’Alzheimer, comm’aiva deciarou seu moggê Susan.
Con tutto, o l’ea anæto avanti à exibîse e registrâ fin a-a giornâ d’ancheu.
L’assascinamento do Mohamed, ammassou e fæto à tòcchi perché o voeiva cangiâ de travaggio
Ammassou perché o voeiva louâ pe-a concorrensa e guägnâ de ciù pe lê e a seu famiggia.
O l’é mòrto coscì o Mahmoud Sayed Mohamed Abdalla, o zoeno egiçian de 19 anni attrovou in mâ sensa moen e sensa testa a-i 25 de luggio passæ.
I doî affermæ da-i carabinê son o Abdelwahab Ahmed Gamal Kamel, ciammou Tito, un di bacchen de l’Aly’s Barber Shop, a butega da barbê donde a vittima a l’aiva travaggiou à Sestri Ponente, e o Mohamed Ali Abdelghani Ali, ciammou Bob, fræ de l’atro baccan.
Domenega a-a mattin o Abdalla o ne vegniva da Pegi perché lì o l’aiva comensou à louâ pe-o sallon de un atro egiçian.
Quello mæximo giorno i seu assascin, che voeivan fâghela pagâ e no poeivan açettâ ch’o ghe portesse via de casañe, avieivan accattou un cotello da coxiña e unna mannæa.
Dapeu l’incontro inte un scito de stradda Voæ, donde stava à dormî tutti i louanti da butega, e a rattella finia into sangue: trei corpi, a-o cheu, a-o steumago e a-o figæto.
O cadaveo o l’é stæto misso inte unna valixe e portou in sce un tascì fin à Ciavai.
In sciâ mæña, co-o scuo, gh’an taggiou di tòcchi, fòscia pe rende ciù diffiçile l’identificaçion, e l’an cacciou in mâ.
O Bob e o Tito arrestan in prexon, a butega a l’é stæta sexia.
A testa do Mohamed a no se treuva ancon.
O Luca Delfino inta Rems, à Pra se vive inta poia
O l’é arrivou inta Rems Villa Caterina de d’ato à Pra o Luca Delfino, sciortio d’in prexon dòppo a condanna à 16 anni e mezo pe l’assascinamento de l’Antonella Multari.
Inta struttua pe-i autoî de crimini con de moutie de mente o ghe dovià passâ sëi anni e mezo.
Inti primmi giorni, comm’o l’à dito o direttô da Rems o Paolo Rossi, o staià da solo inta seu stançia sensa parteçipâ à nisciuña attivitæ.
Ma inta delegaçion ponentiña l’é montou a protesta di rescidenti che vivan inta poia pe-e continue evaxoin e domandan de mette a Rems da unn’atra parte.
Segondo o direttô no gh’é reisego ch’o scappe: tutte e mesue de seguessa – o l’à garantio – son stæte rinforsæ ciù che se poeiva e l’attençion a l’é mascima.
Sandöia, o Lanna o l’arresta prescidente e o Ferrero o perde o recorso
A-i 3 d’agosto l’assemblea di açionisti da Sandöia a l’à renovou o conseggio d’amministraçion: o prescidente o l’arresta o Marco Lanna, l’unico confermou da vegia gestion.
Feua o Bosco, che però o saià delongo direttô operativo.
Comme esprescion da neuva propietæ intra l’imprenditô Matteo Manfredi e o commerçialista Raffaele Fiorella.
Intanto o giudiçe Paolo Gibelli do tribunâ de Zena o l’à cacciou inderê o recorso presentou da-a soçietæ do Ferrero contra l’acquixiçion do club.
E into campionato che vëgne no ghe saià a segonda penalizzaçion pe-e paghe versæ dòppo o dovuo, ma solo i doî ponti pe-i retardi in scî pagamenti de l’Irpef e e contribuçioin de l’Inps.
Comensa i taggi a-o reddito de çittadinansa, tenscioin e proteste
Tenscion in sciô reddito de çittadinansa, da agosto in avanti sospeiso à miggiæa de persoñe con un messaggin mandou da l’Inps.
Co-e neuve regole do Governo o sostëgno o va solo à chi gh’à a-o manco 60 anni ò ascì un minô ò un disabile à carrego.
In sciâ fin à perdilo saià mezo mion d’italien.
Tante proteste, sorviatutto into Mezogiorno, e assati a-i scagni di servixi soçiali di Commun da parte de famigge taggiæ feua da-a mesua.
Into Palermitan un òmmo de 60 anni arrestou sensa reddito o l’à menassou de dâ feugo a-o scagno do scindico.
«Che o Governo o vëgne à dâne conto ciù fito che se peu», a l’à dito a segrettäia do Pd Elly Schlein.
Pe-o Giuseppe Conte, prescidente do Movimento 5 Stelle, o l’é «un desastro annonçiou».
«Fasso do mæ megio», a respòsta da prescidente do Conseggio Giorgia Meloni inte unn’intervista a-a Fox.
Comme çertificou da l’Inps, o reddito de çittadinansa o l’é costou 31 miliardi da-o prinçipio.
E gazibbe son costæ mezo miliardo a-o fisco, segondo i dæti da Guardia de finansa.
Dossieraggio abuxivo inte l’Antimafia, indaga a Procua de Peruggia
A Procua de Peruggia a l’à averto unn’investigaçion pe unn’attivitæ de dossieraggio abuxivo inta Direçion naçionale antimafia a-i danni de politichi e atri personaggi in vista.
Tutto o l’é partio da unna denonçia do ministro da Defeisa Guido Crosetto ch’o l’à parlou de un «tentativo de condiçionâ a compoxiçion do neuvo governo con l’acquixiçion inleçita e a diffuxon strumentale de notiçie fäse pe attaccâme, un fæto graviscimo».
Into mezo ghe saieiva un maresciallo da Guardia de finansa ch’o l’avieiva descarregou di papê reservæ sensa autorizzaçion, papê ch’aivan da fâ co-e segnalaçioin d’operaçioin bancäie sospette e che inte çerti caxi son finii in scî giornali primma che inte Procue.
Un caxo ch’o sciata a politica, o Matteo Renzi o parla za de Killeròpoli.
Arriva l’asseguaçion obrigatöia pe-i monopattini elettrichi
Pe-i monopattini elettrichi ghe vorrià l’asseguaçion pe anâ in scê stradde, comme pe-i atri veicoli à motô.
Gh’é scrito into schema de decreto legislativo, approvou da-o Conseggio di ministri, ch’o reçepisce unna direttiva europea con l’òbrigo de covertua pe-i veicoli elettrichi legi.
Ghe saià de deroghe pe-i mezi retiæ d’in gio e se porrià sospende l’asseguaçion de seu voentæ.
Unn’atra novitæ in ponto traspòrti a l’é o tascì de badda a-a sciortia de discoteche pe tornâ à cà, coscì da avansâ che i zoeni imbriæghi se mettan a-a guidda.
Se parla de un progetto sperimentale che pe-o momento o l’à da fâ con sëi locali inte tutta l’Italia fin a-a meitæ de settembre.
Stati Unii, o Trump incriminou pe l’assato à Capitol Hill o se deciara «no corpeive»
O passou prescidente di Stati Unii Donald Trump o l’é stæto incriminou pe l’assato à Capitol Hill di 6 de zenâ do 2021.
Segondo o procuou speçiale Jack Smith e seu böxie avievan incoraggio l’attacco pe inversâ l’exito de eleçioin.
O Trump, dòppo unn’udiensa duâ ciù pöco che mez’oa, o s’é deciarou pe-a tersa vòtta «no corpeive» e o l’à azzonto: «Contra de mi gh’é unna persecuçion portâ avanti da un avversäio politico».
O reisego o l’é ch’o pòsse finî torna in tribunâ into mezo da campagna elettorale.
Segondo i urtimi sondaggi i ciù tanti repubrichen stan ancon da-a seu parte: pe 69% a vittöia do Biden a no l’é stæta legittima.
Guæra in Ucraina, attacchi con di droin contra e nave rusce in Crimea
Attacco de l’Ucraina con di droin contra e nave rusce into pòrto de Novorossijsk, in Crimea, à l’arba di 4 d’agosto.
Kiev a l’afferma d’avei guastou unna nave militare, Mosca a sostëgne d’avei sghindou l’attacco e cacciou zu i droin.
Inti giorni passæ i rusci, segondo l’Ucraina, avieivan destruto 40mia tonëi de gran in sciô Danubio.
In allerta a Romania: «No poemo açettâ i attacchi vexin a-o confin».
O Cremlin o l’aiva deciarou ascì d’avei abbattuo sette droin ucraini vexin à Mosca.
O pappa Françesco à Lisboña con 500mia zoeni da tutto o mondo
O pappa Françesco o l’é xoou à Lisboña pe-a Giornâ mondiale da Zoentù donde 500mia persoñe arrivæ da 150 Paixi l’an festezzou à l’arrivo con di canti e di balli.
O pontefiçe o l’à fæto di neuvi appelli pe-a paxe e o l’à ciammou torna l’impegno de l’Euröpa.
Inte l’occaxon o Bergoglio o l’à incontrou ascì de vittime de violense sessuale commisse da-o clero portogheise.
A-i vescoi e a-i prævi o l’aiva mostrou a «deluxon» e a «raggia» che «çerti an contra a Gexa, de vòtte pe-a nòstra gramma testimoniansa e pe-i scandali che gh’an bruttou a cea».
A-i 6 d’agosto a messa a-o Parque Tejo pe serrâ a manifestaçion.
Doî euro pe un tondin veuo à l’ostaia, in Liguria scceuppa a polemica da stæ
Liguria protagonista da stæ co-a polemica in sciô biggetto de unn’ostaia do Finâ pubricou da-a giornalista Selvaggia Lucarelli.
À fâ do sciato un tondin fæto pagâ 2 euro pe fâ assazzâ à unna figgeua de tròfie co-o pesto misse à 18 euro.
A baccaña Ida Germano a s’é defeisa: «De tondi in azzonta n’ò portou quattro, veuggio che e casañe saccian che pe noiatri o l’é un travaggio in ciù, gh’ò 76 anni e son piña d’orgheuggio pe quello che fasso».
In sciô locale l’é ciuvuo un muggio de reçenscioin negative, offeise e fiña menasse de mòrte: «Veddiò se fâ de açioin legale contra a Lucarelli – a l’à commentou a Germano – ma ò reçevuo ascì tanta solidarietæ, m’an ciammou da-a Germania e da-a Svissera».
Intanto Zena a se conferma a çittæ con l’inflaçion ciù erta d’Italia: +8,2%, saieiva à dî 1.787 euro de speisa in ciù pe unna famiggia media.
Segondo l’analixi de l’Assoutenti, Zena a l’é anche in çimma a-a lista pe-i aberghi ciù caistrioxi: +31% à luggio.
Zoeno pestou feua da unna discoteca, a scena a va in diretta Facebook
Impio de bòtte dòppo unna discuscion perché o l’aiva piggiou unna stradda contraman vexin à unna discoteca tra Arasce e Arbenga: o l’é capitou à un zoeno marocchin de 30 anni.
A scena a l’é stæta repiggiâ in diretta Facebook da-o telefonin da vittima, arrestou açeiso in machina inta violensa.
«Ti me dæ o permisso d’ammassâlo?», «Oua che t’ê bloccou t’ê inte nòstre moen», «Mòlla o cotello ò te taggio a goa», son çerte frase che se sentan.
À cinqu’oe da mattin di passanti l’an trovou stramortio, co-a machina abborlattâ e i veddri scciappæ, e an ciammou i soccorsci.
O zoeno o l’é ancon in condiçioin grave à l’uspiâ Santa Coroña da Pria.
In sciô fæto indaga i carabinê ch’an acquixio o video pe arrivâ a-i responsabili, stæti inquaddræ pe quarche segondo.
Zena primmo inta stöia pe abbonamenti in çittæ, battuo a Sandöia do scudetto
O Zena o l’à annonçiou d’avei venduo 26mia abbonamenti e passa pe-o campionato che vëgne.
In sciâ fin o saià o numeo ciù erto mai registrou in çittæ dòppo i 25.186 da Sandöia pe-a saxon ‘91-‘92, quella apreuvo a-a vittöia do scudetto.
O traguardo o l’é stæto festezzou a-o Pòrto Antigo co-i tifoxi e a parteçipaçion d’eutto zugoei rossobleu.
«Voemo ottegnî a sarvessa e semmo derê à louâghe – o l’à dito o capitanio Mattia Bani –.
O pubrico o ne daià unna gran man, dapeu noiatri doviemo fâ o nòstro».
A campagna a restià averta a-o manco fin a-i 19 d’agosto, avanti da partia co-a Fiorentiña à Marasci, ma l’é bon che a soçietæ a â prolonghe fin a-o segondo turno in cà, fissou a-i 16 de settembre co-o Napoli.
O Governo o tascia i guägni straordenäi de banche, a Meloni: «Son ingiusti»
Unna tascia in scî guägni straordenäi de banche do 2022 e 2023: a l’é a mesua à sorpreisa do governo Meloni pe finançiâ o taggio de tasce e do conio fiscale do 2024.
Segondo e primme stimme a varrià a-o manco 2 miliardi.
Strassonâ in Borsa con 27 miliardi bruxæ inte un giorno apreuvo a-o provedimento.
«A l’é unna tascia in sce un margine ingiusto – a l’à dito a prescidente do Conseggio –.
Sti dinæ servian à finançiâ e mesue de sostëgno pe famigge e impreise».
I instituti, piggiæ a-a cheita, travaggian co-o Governo pe di aggiustamenti in fase de converscion in lezze.
Tra e atre novitæ approvæ da-o governo ch’an fæto discutte, quelle contra o montâ di prexi di airoplen, a poscibilitæ de dâ ciù liçense di tascì, scancellou o teito pe-e paghe di tecnichi da assumme pe tiâ sciù o ponte in sciô Streito.
S’é ammassou o prescidente da Visibilia Editore, a soçietæ fondâ da-a ministra Santanchè
O Luca Giuseppe Reale Ruffino, prescidente da soçietæ Visibilia Editore fondâ da-a ministra Daniela Santanchè, o s’é ammassou con un corpo de pistòlla inta neutte tra i 6 e i 7 de luggio.
Un di seu figgi, za ch’o no ô sentiva da quarche oa, o l’é anæto in cà seu à Milan e o l’à trovou mòrto.
L’açienda a l’à patio un squascio in Borsa perdendo o 30%.
A primma ipòtexi a l’ea quella de unna brutta moutia tegnua ascosa da l’imprenditô, ma l’autopscia a l’à scartou de patologie grave.
Nisciuña deprescion diagnosticâ, sciben che inti urtimi giorni o paiva un pö ammagonou.
A Procua a l’à averto unn’investigaçion pe instigaçion à ammassâse, un atto dovuo pe poei indagâ.
Addio a-a Michela Murgia, scrittoa e attivista di driti çivili
A l’é mòrta de 51 anni a scrittoa Michela Murgia.
Da tempo a pativa de un cancou a-i ren a-o quarto stadio e a l’aiva vosciuo contâ i seu urtimi meixi de vitta anche inte un libbro.
«M’arresta pöchi meixi», a l’aiva dito inte unn’intervista, a coscì a l’é stæta.
Dòppo ch’a l’à annonçiou o retio da-i incontri pubrichi à zugno, a-a meitæ de luggio a l’aiva maiou l’attô e regista Lorenzo Terenzi.
Nasciua à Cabras in Sardegna, attivista femminista e pe-i driti çivili, a l’é stæta uña de ciù avvoxæ da seu generaçion.
A l’aiva debuttou do 2006 con Il mondo deve sapere, un romanso tragicòmico in sciô mondo di call center e da lì à doî anni a l’à guägno i premmi Super Mondello e Campiello con Accabadora, unna stöia ricca de mistëio ch’a l’affronta di argomenti comme l’adoçion e l’eutanaxia.
L’Ecuador into ravaxo, ammassou o candidou prescidente Fernando Villavicencio
O Fernando Villavicencio, candidou prescidente a-e eleçioin in Ecuador, o l’é stæto ammassou con di corpi de pistòlla a-a fin de un comiçio inte unna scheua à Quito.
Atre neuve persoñe son arrestæ ferie.
L’assascinamento o l’é stæto revendicou da-a banda Los Lobos, unn’organizzaçion criminale ligâ a-o cartello narcos de Jalisco, inte un video ch’o mostra unna venteña d’òmmi incappussæ che menassan di atri politichi ascì.
O Villavicencio, giornalista e membro de l’Assemblea naçionale, o l’ea consciderou o legatäio do prescidente in carrega Guillermo Lasso ch’o l’à deciarou o stato d’emergensa pe 60 giorni e o l’à ciammou l’aggiutto de l’Fbi pe indagâ in sce l’assascinamento.
E fòrse armæ staian de pe-e stradde fin a-i 20 d’agosto, giorno de eleçioin.
E Hawaii bruxan, mòrti e miggiæa arrestæ sensa cà
Inferno de feugo a-e Hawaii.
I inçendi devastanti ch’an corpio l’isoa de Maui, aggiuttæ da-a seçia e da-i venti fortiscimi de l’oragan Dora, an caxonou 50 mòrti e passa, i ciù tanti inta stòrica çittæ de Lahaina ch’a l’é stæta destruta pe l’80%, segondo e autoritæ do scito.
Çentanæa de persoñe se son ciacciæ in mâ pe sarvâse da-e sciamme.
Doamia abitanti son stæti ospitæ inte di refugi d’emergensa, ma saieivan 35mia quelli à reisego e tanti de quelli son sensa luxe.
Descoverto un cian pe ammassâ o Zelensky, a Ruscia: «No gh’é de premisse pe-a paxe»
L’Ucraina a l’avieiva descoverto un cian da Ruscia pe ammassâ o prescidente Volodymyr Zelensky con di bombardamenti à Kiev.
I serviçi de seguessa l’an portou à sarvamento e an arrestou unna dònna, tegnua pe unn’informatoa, da quæ no se conosce ancon l’identitæ.
Intanto a-a riunion de Gedda 40 Paixi compreiso a Ciña an discorrio da paxe con definî essençiale l’unitæ do territöio de l’Ucraina.
A Ruscia a l’à reagio con unna gragnoâ de miscili.
«No gh’é de premisse pe un accòrdio con Kiev», o l’à dito o Dmitrij Peskov, portavoxe do Putin, azzonzendo che «o Cremlin o no veu annette di atri territöi ciù che e quattro regioin za occupæ».
Ponte Morandi, à çinque anni da-o desastro Zena a l’arregòrda e 43 vittime
À çinque anni da-o desastro Zena a s’é affermâ pe regordâ o deruo do ponte Morandi, i 14 d’agosto do 2018, costou a vitta à 43 persoñe.
A commemoraçion a s’é tegnua into Ciassâ da Memöia co-o ministro de Infrastruttue Matteo Salvini à representâ o Governo.
À 11.36, l’oa do squascio, o menuto de scilençio marcou da-o son de campañe de gexe e da-e scireñe de nave in pòrto.
«L’anno che vëgne spero de portâ unna neuva lezze ch’a fasse pæge e vittime do desandio e quelle do terroriximo», o l’à promisso o Salvini.
«E infrastruttue no son ancon segue, i nòstri mòrti no son servii à ninte», a l’à denonçiou a Egle Possetti, prescidente do comitato de famigge de vittime.
O proçesso pe 58 accaxonæ o va avanti, a-i 11 de settembre se repiggia à louâ.
Inte un anno l’é stæto sentio 170 testimònni inte 84 udiense.
O Francesco Pisani, inzegnê ch’o l’aiva travaggiou co-o Morandi, o no l’à fæto à tempo à depoñe perché o l’é mòrto a-i 17 d’agosto.
Pe-a primma sentensa se parla do 2024 e se vedde za o fantaxima de primme prescriçioin.
Unna proçescion contra a seçia, in Liguria se repiggia l’antiga tradiçion
No ceuve da tròppo tempo into Ponente da Liguria e coscì no resta che pregâ.
Anche st’anno à Impëia o pareco de San Zane, Alessandro Ferrua, o l’à inandiou unna proçescion de penitensa a-i 22 d’agosto, con partensa da-a baxilica à 7.30 da mattin, dapeu ghe saià a messa in gexa.
«Noiatri preghemmo, se o Segnô o vorrià ciuvià.
À tutte e mainee ô domandemmo», o l’à dito o præve.
A l’é unna tradiçion crestiaña antiga quella de rogaçioin che se favan pe pregâ unna boña arrecuggeita dòppo avei semenou.
A seçia a l’é sempre ciù critica into Ponente: ben ben di Commun da provinsa an za commandou o raçionamento de l’ægua de neutte, e tanta a l’é quella ch’a va straggiâ pe-i guasti di conduti.
Addio a-a Renata Scotto, voxe d’òpera ch’a l’à incantou o mondo
A l’é mòrta d’89 anni a Renata Scotto, cantante d’òpera avvoxâ inte tutto o mondo.
A se n’é anæta inta seu Saña, donde a l’ea nasciua do 1934 e donde a l’aiva debuttou do ‘52 in sciô parco do tiatro Ciabrea con La Traviata.
Inta seu longa carrea da soprano a l’à cantou a-a Scala de Milan, a-o Metropolitan de Neuva York e a-a Royal Opera House de Londra e a l’à guägno unna nòmina internaçionale.
A l’aiva piggiou o pòsto da Maria Callas inta produçion de La sonnambula à Edimburgo do ‘57.
Inta çittæ da Torretta a l’ea tornâ che l’é trei anni comme regista.
O morteuio a-i 19 d’agosto in forma pubrica into dòmmo de Saña.
O Commun o l’à deçiso d’espoñe e bandee à mez’asta in segno de desmuo.
Monta o prexo da benziña, polemica in sciô Governo
Polemiche infinie in sciô prexo da benziña in Italia che inte un caxo o l’é arrivou à passâ i 2,70 euro in autostradda.
Segondo o Codacons, graçie a-i viægi de stæ o Stato o l’incascieiva ciù che 2,27 miliardi da-e tasce in scî carburanti.
L’assoçiaçion a veu fâ unna denonçia contra o ministëio pe speculaçion a-i danni di consummatoî.
L’effetto o se sentià in sciâ speisa ascì, dæto che l’88% da merçe a l’arriva in scê stradde.
Tanti i dubbi in sciâ reisa di neuvi cartelli con l’indicaçion do prexo medio impòsti da-o Governo.
«No l’é vea che i prexi son feua de contròllo», o l’à dito o ministro Urso, ch’o l’à dæto a corpa da montâ à l’Opec, l’organizzaçion di Paixi arabi amixi da Ruscia, e o l’à levou da mezo l’ipòtexi de un taggio de tasce particolæ.
Dònna ammassâ da-o compagno passou in Campania, assascinamento doggio in Piemonte
Unna dònna de 56 anni, Anna Scala, a l’é stæta ammassâ à cotellæ da-o compagno passou à Piano di Sorrento a-i 17 d’agosto.
À trovâla inte unna possa de sangue l’é stæto di passanti ch’an sentio di sbraggi d’inte un parchezzo: a vittima a l’ea into portabagaggi de unna machina.
L’òmmo, o Salvatore Ferraiuolo de 54 anni, o l’é stæto acciappou da-i carabinê in scî bricchi: accaxonou d’assascinamento premeditou, in sciâ fin o l’à confessou.
A Scala, ch’a louava comme perrucchea à cà de casañe, a l’aiva za denonçiou pe stalking inti urtimi meixi.
E in provinsa de Conio un zoeno olandeise de 21 anni con di problemi pscichiatrichi inte unna rattella o l’à ammassou con un cotello seu poæ e un amigo de famiggia ch’o î ospitava, dapeu o l’é scappou inti bòschi.
I carabinê l’an attrovou no guæi lontan dòppo doî giorni e l’an arrestou.
O Roberto Mancini o lascia a naçionale italiaña de ballon
Un scrollon into mondo do ballon: l’allenatô da naçionale italiaña Roberto Mancini o l’à dæto e dimiscion a-a cheita a-i 13 d’agosto, à pöchi giorni da-i impegni pe-e qualificaçioin a-i Europëi do 2024.
E raxoin, comm’o l’à dito inte interviste ch’o l’à accordou a-i giornali, saieivan da çercâ inta mancansa de confiansa e inta differensa de vixoin co-o Gravina, o prescidente da Figc.
L’elezzuo pe assettâse in sciâ banca di azzurri o l’é o Luciano Spalletti, fresco de scudetto co-o Napoli, che into contræto o l’aiva impòsto o prexo de 3 mioin comme condiçion pe liberâlo in antiçipo.
Pe-o Mancini se parla de un avvegnî co-a naçionale de l’Arabia Saudita, ma primma o dovià desligâse da-a Figc s’o no vorrià intrâ inte unna conteisa legale.
Crixi di inmòbili in Ciña, fallio o colòsso China Evergrande
O China Evergrande, o colòsso cineise di inmòbili con più poffi a-o mondo, o l’à deciarou a bancarotta e o l’à presentou a domanda de fallimento inte un tribunâ de Manhattan con ciammâ a proteçion da-i creditoî.
A notiçia a l’arriva into mezo de unna gròssa crixi do settô into Paise do Levante, co-a poia che i problemi pòssan allargâse a-o resto de l’economia tanto che o Pil o cresce ciù adaxo à peto de previxoin do 5%.
Da-o 2021 l’é za fallio o 40% de soçietæ cineixi che vendan di inmòbili.
E à luggio, pe-a primma vòtta do 2023, se registra un rebasso di prexi de neuve cæ.
O reisego o l’é quello de un effetto a cadeña à livello globale.
Guæra in Ucraina, droin contra Mosca.
Ma pe-i Stati Unii a controffensciva a fallià
Va avanti a controffensciva de l’Ucraina in Ruscia, con di neuvi droin abbattui di quæ un à soli 5 chillòmetri da-o Cremlin.
Ma segondo i serviçi segretti americhen a no saià assæ pe arrivâ à l’obiettivo de taggiâ o collegamento pe tæra co-a Crimea.
Da Kiev l’é vegnuo feua a revendicaçion de l’attacco a-o ponte de Kerch, fæto sätâ pe l’äia con di droin.
O prescidente da Bieloruscia Aleksandr Lukashenko o ciamma a paxe: «A guæra – o l’à dito – a se peu affermâ oua».
Intanto l’India a no l’à invitou l’Ucraina a-o G20: «E relaçioin son boñe, ma a seguessa a no tocca à noiatri», o l’à commentou o ministro de l’Estranxeo Jaishankar.
Inçendi, emergensa a-e Canäie e in Canada: miggiæa de persoñe scorrie d’in cà
No s’afferma l’emergensa pe-i inçendi in gio pe-o mondo.
À Tenerife, uña de isoe Canäie, o feugo o l’à mangiou 3mia ettari de bòsco: 8mia persoñe son stæte scorrie d’in cà ò an reçevuo o commando de no sciortîne.
«O l’é o ciù grave di urtimi 40 anni», o l’à dito o governatô Fernando Clavijo.
Scituaçion feua de contròllo anche in Canada, donde unna çittæ intrega de 20mia abitanti, Yellowknife, a l’é stæta desbarrassâ avanti che e sciamme arrivessan à toccâ a periferia.
A-e Hawaii, donde se conta 100 mòrti e passa pe-i inçendi, l’à dæto e dimiscioin o Herman Andaya, o cappo de l’Agençia pe-a gestion de emergense de Maui, criticâ pe no avei sunnou l’allarme tanto che o feugo o devastava a çittæ de Lahaina.
Rattella tra vexin à Santa Margaita, un òmmo ammassou à cotellæ
Ammassamento a-a seia di 19 d’agosto à Santa Margaita, inte unna palaçiña popolare de Costamezzaña.
Un òmmo de 58 anni, o Sergio Frisinghelli, o l’à accotellou o Alessio Grana de 35 pe de rattelle tra vexin.
Oua o l’é in prexon, accaxonou d’assascinamento volontäio.
Segondo a verscion contâ a-i carabinê, o Grana o saieiva vegnuo a-a pòrta e o l’avieiva çercou de piccâlo con un bacco, o Frisinghelli o l’avieiva piggiou d’inte un armäio un cotello da caccia e o l’avieiva corpio pe defendise, in sciâ fin o l’à ciammou i soccorsci.
Segondo i atri condòmini a no l’ea a primma vòtta che o Grana, a vittima, o dava di problemi: conosciuo pe ëse aggrescivo, o l’ea za stæto segnalou a-e fòrse de l’ordine.
O Frisinghelli, incangio, o l’ea tegnuo pe unna brava persoña: giardinê e dj, o fava o volontäio inta proteçion çivile.
Ma gh’é di elementi che porrieivan contradîlo: e cotellæ son stæte doe, uña mortale a-o cheu, l’atra ciù legia a-a goa.
E o sangue o no l’é stæto trovou in cà, ma in sciô ballou.
Di dubbi in scî quæ i investigatoî veuan fâ ciæo.
Mai coscì cado à Zena, 40 graddi e passa in Liguria.
Ma da-a fin d’agosto cangia tutto
Un cado mai visto à Zena.
A-i 21 d’agosto s’é marcou o neuvo record de temperatua in çittæ con 38,5 graddi registræ da-a staçion do çentro fonçionale de l’Arpal a-a Foxe.
Primma o dæto ciù erto o l’ea quello di 7 d’agosto do 2015, 38,1 graddi into mæximo scito.
In Liguria – e in particolâ inte l’entrotæra de Saña – s’é toccou i 41 graddi.
Feua da nòrma anche e minime de neutte, che inte çerti caxi son arrestæ in scî 30 graddi.
Pe boña parte da settemaña o ministëio da Sanitæ o l’à assegnou à Zena o bollin rosso ch’o veu dî condiçioin de reisego no solo pe-i ançien, i figgeu e chi gh’à de patologie, ma anche pe-e persoñe zoene e sañe.
Un scenäio destinou à cangiâ areo inte l’urtima settemaña d’agosto, co-a cheita drastica de temperatue e l’arrivo de un çiclon in sciô Mediterranio ch’o pòrta de l’ægua e de tempeste.
Inçendi into Ponente, 34 persoñe scorrie d’in cà
Bruxa o Ponente da Liguria.
Da-i 21 d’agosto a provinsa d’Impëia a l’é devastâ da-o feugo.
L’inçendio ciù gròsso inti bòschi de Çeiaña: e sciamme se son avveixinæ a-e cæ e 34 persoñe son stæte scorrie pe seguessa.
Segondo e primme stimme son squæxi 300 i ettari de vegetaçion anæti in fumme.
O fronte o l’ea partio da Veresso, in scî bricchi de Sanremmo.
Atri doî inçendi son scciuppæ tra Taggia e Badalucco e in sciâ stradda de Pontedasce.
Pöcassæ 60 tra pompê e volontäi e persoñe ch’an travaggiou pe astallâ o feugo ciù i elicòtteri e i canadair ch’an cacciou de l’ægua sensa fermâse.
Un inçendio criminoso, «de seguo fæto appòsta», segondo o scindico de Çeiaña.
Violensa de gruppo in sce unna figgia de 19 anni à Palermo
Sette zoeni son stæti arrestæ pe unna violensa de gruppo in sce unna figgia de 19 anni à Palermo inta neutte tra i 6 e i 7 de luggio.
À repiggiâ i avvegnimenti son stæte e telecamere de guardia.
Trei do gruppo son finii in prexon, un o l’ea ancon minô a-o tempo di fæti.
«Gh’ò criou de ciantâla lì, ma loiatri rieivan», a l’à contou a vittima.
«A l’ea d’accòrdio», an provou à defendise i indagæ.
Un de loiatri o l’à comensou à cianze davanti a-o giudiçe: «Domando scusa a-a figgia e a-a seu famiggia, son tornou inderê pe aggiuttâla ma m’an dito ch’a l’aiva dæto o consenso.
Me son arroinou a vitta».
O garante pe-a proteçion di dæti personali o l’à arregordou e conseguense penale pe chi spandesse in gio o video.
O ministro Salvini o parla torna de castraçion chimica pe-i autoî de violense.
E ancon à luggio doe coxiñe de 13 anni son stæte violentæ da un gruppo de sëi figgioami inte un cabannon.
L’unico grande o l’é stæto trovou e arrestou
«In Italia i pövei mangian megio che i ricchi», polemica in sciô ministro Lollobrigida
«In Italia gh’emmo unn’educaçion alimentare interclascista: de sovente i pövei mangian megio, perché accattan à bon patto di produti de qualitæ».
Son e poule do ministro de l’Agricoltua e da Sovranitæ alimentare Francesco Lollobrigida a-o Meeting de Rimini de Comunione e Liberazione.
Segondo o ministro, «inti Paixi comme i Stati Unii gh’é unna differensa soçiale tra chi à ciù dinæ e mangia megio e chi n’à ciù pöchi e accatta da röba gramma».
A polemica a no s’é fæta aspëtâ.
«Mi penso sorviatutto à quelli italien che fan fadiga à fâ a speisa, no gh’é manco beseugno de poule quande gh’é un governo ch’o stà in sce un atro mondo», a l’à commentou a segrettäia do Pd Elly Schlein.
O passou ministro Andrea Orlando o çerne l’ironia: «Beseugna fâ quarcösa pe-i ricchi che mangian mâ, meschinetti».
O cappogruppo de Fratelli d’Italia a-a Camia Tommaso Foti o l’intervëgne in defeisa do Lollobrigida: «In Italia – o l’à dito – spende ciù pöco veu dî accattâ di produti de gran qualitæ sensa speise de trasformaçion e promoçion.
Semmo ciù affortunæ de atre coltue alimentare».
Addio a-o Toto Cutugno, un scimbolo da canson italiaña into mondo
O l’é stæto un di ciù ammæ in patria, ma anche un scimbolo da canson italiaña à l’estranxeo graçie à L’italiano, o seu tòcco ciù avvoxou.
A-i 22 d’agosto, à l’etæ d’80 anni, se n’é anæto o Toto Cotugno.
O l’ea recoverou à Milan pe-o pezoamento de unna longa moutia.
Cantautô, compoxitô e conduttô televixivo, o l’ea cresciuo a-a Spezza, figgio de un sottofiçiâ da Mæña siçilian.
O l’aiva marcou chinze parteçipaçioin a-o Festival de Sanremmo con unna stòrica exibiçion co-o Ray Charles do 1990.
A-o morteuio à Milan unna gexa gremenia de gente: tra i cantanti vegnui à saluâlo gh’ea o Gianni Morandi e o Pupo.
Ruscia, preçipitou un airoplano da Wagner: dæto pe mòrto o Prigozhin
O Yevgeny Prigozhin, cappo do Gruppo Wagner ch’o l’aiva tentou o corpo de Stato in Ruscia, o saieiva mòrto a-i 23 d’agosto, ascì che no gh’é ancon de conferme offiçiæ.
L’é tòsto seguo ch’o fïse in sce un airoplano privou ch’o l’é cheito tra Mosca e San Peterburgo.
À bòrdo gh’ea dexe persoñe, tutte ligæ a-a miliçia e tutte mòrte into creppo.
«O l’é stæto ammassou da-i treitoî da Ruscia», l’é stæto scrito in sciô canâ Telegram vexin a-a Wagner.
Ma un segondo airoplano da Wagner o l’é atterrou à Mosca e segondo çerte fonte o Prigozhin o porrieiva ëse stæto lì adòsso.
«O l’ea un òmmo da-o destin diffiçile ma de talento», o l’à dito o Putin con garantî unn’investigaçion.
«Noiatri no gh’emmo ninte da fâ, ô san tutti chi l’é o responsabile», o l’à commentou o Zelensky.
«No fæ de sciollaie», l’appello da Wagner a-i seu merçenäi.
O Trump o se consegna in prexon, primma föto segnaletica de un prescidente american
O passou prescidente di Stati Unii Donald Trump o l’é anæto à consegnâse inta prexon d’Atlanta dòppo avei reçevuo a quarta incriminaçion, quella pe avei çercou d’inversâ l’exito de eleçioin in Georgia.
O Trump o l’é stæto arrestou con 13 imputaçioin e o l’é sciortio da lì à vinti menuti co-a fotografia segnaletica, a primma inta stöia co-a faccia de un prescidente american.
«N’ò fæto ninte de mâ, o l’é un giorno ben ben triste pe l’America.
Quello ch’o l’é avvegnuo o l’é unna parodia da giustiçia», o l’à dito primma de partî torna co-o seu jet.
Anche l’India a va in sciâ Luña, a neuva miscion a l’é arriëscia
L’India a l’é o quarto Paise a-o mondo, dòppo l’Union Sovietica, i Stati Unii e a Ciña, à mette i pê in sciâ Luña.
O l’é l’exito poxitivo da miscion Chandrayaan-3: o veicolo spaçiale, lansou a-i 14 de luggio passæ, o l’é introu in òrbita a-i 5 d’agosto e o l’à toccou o seu do satellite a-i 23 d’agosto.
Unna deschinâ legia, arriëscia a-a perfeçion, ch’a permette de realizzâ un seunno accæzou pe di anni.
«Un giorno stòrico», l’à definio o prescidente indian Narendra Modi.
Pöchi giorni avanti l’ea fallio a miscion da Ruscia e à pesâ gh’ea ascì o brutto regòrdo da Chandrayaan-2 ch’a l’ea preçipitâ do 2019.
Deruo d’ægua in sce Zena, allagamenti e danni
Un deruo d’ægua o l’à investio Zena inta neutte tra i 28 e i 29 d’agosto con caxonâ di allagamenti e di danni in gio pe-a çittæ.
In sce tutta a Liguria gh’ea l’allerta cô de çetron.
I problemi ciù gròsci à San Fruttoso e in Sozzeia, donde e stradde son vegnue di sciummi e l’ægua a l’à invaso e buteghe.
I pompê an sarvou de persoñe imprexonæ inti sottopasci e inti ascensoî di palaçi.
À l’uspiâ pediatrico Gaslini un erbo o l’é cheito in scî tubbi de l’oscigeno e o pronto soccorso o l’é stæto desbarassou.
O Commun o l’é stæto accaxonou de no avei nettezzou i coniggi, ma o scindico Marco Bucci o l’à rebattuo: «Son stæti attappæ apòsta, a çittæ a l’à reagio ben, gh’é da ëse contenti».
In sce Zena l’é cheito 230 millimetri d’ægua inte un giorno.
O Besagno, da secco ch’o l’ea, o l’é arrivou a-o primmo livello de guardia.
«S’existesse unn’allerta rossa pe-e borrasche l’aviëscimo dæta – o l’à azzonto o Toti – ma o conto di guasti à l’uso o l’é pöca röba».
Depòxiti chimichi da Mortiou à San Pê d’Æña, neuvi scheuggi pe-o progetto
Neuvo sappello pe-o progetto de stramuo di depòxiti chimichi da Mortiou à Ponte Somalia into pòrto de San Pê d’Æña.
O ministëio de l’Ambiente o l’à revendicou a competensa in sciâ valutaçion de recheita ambientale, un fæto ch’o porrieiva allonghî ben ben i tempi da prattica.
«Paghemmo o presumî do Toti e do Bucci», attacca l’oppoxiçion.
«No l’é vea che dovemmo partî torna da-o comenso, chi ne mettià i bacchi inte reue ne respondià davanti a-a seu consciensa e a-i seu elettoî», o l’à commentou o scindico.
Ma gh’é un atro scheuggio da affrontâ: o Comitato tecnico regionale o l’à cacciou inderê o progetto pe de mancanse in ponto seguessa.
Oua a Superba, l’açienda ch’a s’à intestou a prattica, a dovià presentâ de integraçioin.
«No gh’é nisciun pai negativo e nisciuña bocciatua, se va avanti inta giusta mainea», o l’à respòsto o prescidente da Region.
E à propòxito de gren travaggi, a Procua de Zena a l’indaga in sciâ neuva diga do pòrto dòppo l’espòsto do passou procuou da Corte di conti Ermete Bogetti.
E ipòtexi de reato son de turbamento de cæga pubrica e abuso d’offiçio.
Scceuppo inte unna palaçiña à Soudan, graviscimi doî zoeni
Unna palaçiña a l’é vegnua zu à Soudan, inta provinsa d’Impëia, pe-o scceuppo de unna bomboa de gazzo.
O l’é avvegnuo inta mattinâ di 27 d’agosto.
De drento gh’ea trei zoeni franseixi vegnui à festezzâ un anniversäio.
Doî de loiatri, de 25 e 26 anni, son stæti portæ à l’uspiâ Villa Scassi de Zena in condiçioin pesantiscime: son in còmma farmacològico con de bruxeuie in sciô 90% do còrpo.
O terso, de 37 anni, figgio do propietäio do scito, o l’ea arrestou sotta o zetto: stæto tiou feua da-i pompê, oua o stà ciù ben e o l’é recoverou à Turin.
A Procua a l’à averto unn’investigaçion pe desastro corposo e lexoin coscì da attrovâ se gh’é di responsabili.
A cà donde gh’é stæto o scceuppo a dovià ëse cacciâ zu.
Un treno o l’investe un cantê: 5 operäi mòrti in Piemonte
Çinque operäi son stæti missi sotta e ammassæ da un treno in corsa à 160 chillòmetri à l’oa à Brandisso, in sciâ linia Milan-Turin, tanto che travaggiavan pe cangiâ de colisse inta neutte tra i 30 e i 31 d’agosto.
Gh’aivan da-i 22 a-i 52 anni, louavan tutti pe-a Sigifer de Verçelli e son mòrti in sciô momento pe-a violensa da bòtta.
Atri doî louanti se son sarvæ.
A Procua d’Ivrea a l’à averto unn’investigaçion pe desastro ferroviäio corposo e ammassamento corposo plurimo, da-a quæ vëgne za feua «de grave violaçioin de proçedue de seguessa».
Segondo e Ferrovie do Stato «i travaggi avieivan dovuo comensâ solo dòppo o passaggio do treno».
O prescidente da Repubrica Sergio Mattarella o l’é anæto into scito da tragedia e o l’à depòsto unna coroña de scioî: «Moî in sciô travaggio a l’é unn’offeisa a-i valoî da convivensa», o l’à dito.
O ministro di Traspòrti Matteo Salvini o l’à annonçiou unna commiscion interna pe capî cöse no l’agge fonçionou.
O segrettäio da Cgil Maurizio Landini o l’à deciarou un sciòpero de 4 oe: «Sta strage – o l’à commentou – a va fermâ de ficco».
Violense de gruppo, a Meloni à Caivano: «Chì o Stato o l’à fallio»
A prescidente do Conseggio Giorgia Meloni a l’é anæta à Caivano, vexin à Napoli, apreuvo a-o caxo de violense de gruppo in sce doe figgette de 10 e 12 anni.
À invitâla l’ea stæto o parreco, præ Maurizio Patriciello.
«Chì o Stato o l’à fallio, travaggemmo pe unna bonifica radicale a-a spedia – a l’à dito dòppo ch’a l’à incontrou –.
Semmo chì pe mettighe o moro e pe manifestâ da solidarietæ à de vittime che no an fæto ninte».
A Meloni a l’ea stæta menassâ avanti da vixita, ma no gh’é stæto de vee proteste a-o seu arrivo: quarchedun l’à avvoxâ, atri gh’an cioccou e moen e no l’é mancou quarche scigoo de contestaçion.
De menasse son stæte denonçiæ ascì da-a moæ de unna figgia ch’à l’à patio i abuxi.
O Mancini neuvo allenatô de l’Arabia Saudita pe 25 mioin à l’anno
E indiscreçioin son stæte confermæ: o Roberto Mancini, à doe settemañe da-e dimiscioin da-a naçionale italiaña formalizzæ a-i 13 d’agosto, o l’à firmou pe quella de l’Arabia Saudita.
O l’anià à guägnâ 25 mioin à l’anno, sensa contâ i atri benefiçi.
«Ò comensou à parlâ con loiatri a-a meitæ d’agosto e di mæ ascistenti no ô saivan – o l’à dito pe mette à taxei e critiche –.
Chì gh’é un progetto strategico pe fâ cresce o ballon co-i zoeni.
Gh’é tanto da louâ ma penso che porriemo fâghela».
O primmo obiettivo o saià conquistâ a coppa d’Asia.
Guæra in Ucraina, o Zelensky o l’arve a-a negoçiaçion in sciâ Crimea
O prescidente de l’Ucraina Volodymyr Zelensky o l’arve à unna soluçion «politica, ciufito che militare» in sciâ Crimea, region occupâ da-i rusci che i avversäi çercan de repiggiâ co-a controffensciva.
Intanto à Zaporizhzhia, atro territöio occupou, l’é comensou e eleçioin pe l’assemblea regionale e i conseggi de 16 çittæ.
«No anæ à votâ», l’appello arrivou da Kiev.
In Ruscia l’analixi do Dna o l’à confermou a mòrte do Prigozhin, o cappo da Wagner preçipitou con un airoplano ch’o l’anava à Mosca.
O morteuio o l’é stæto çelebrou in privou.
O Cremlin o l’à parlou de un poscibile «crimine programmou».
O Putin e o Kim Jong-un, cappo da Corea do Nòrd, an fæto un accòrdio pe fornî de arme à Mosca.
O Zelensky, pe contra, o domanda a-a coaliçion ch’a ô sostëgne atri çento caccia F-16.
Tenscioin in Ciña, o Xi Jinping o veu schivâse o G20
O prescidente cineise Xi Jinping o porrieiva mancâ a-a riunion do G20 in India: incangio de lê porrieiva parteçipâ o primmo ministro Li Qiang.
O ministëio de l’Estranxeo o no commenta, ma se pensa che a deçixon a segge conseggiâ da-e tenscioin politiche interne, sorviatutto quelle econòmiche.
Defæti l’agençia internaçionale Fitch a l’à taggiou e stimme in sciô Pil cineise do 2023 da-o 5,6% a-o 4,8%.
Ma à zugâ un ròllo saieiva ascì e relaçioin diffiçile con l’India pe-e bæghe in sciô confin de l’Himalaya, i ligammi co-a Ruscia (à propòxito, manco o Putin o saià presente) e a costion de Taiwan.
Neuva York a dixe basta a-e pixoin pe-i turisti
À Neuva York unna lezze in varsciua da-i 5 de settembre a proibisce de dâ à pixon di sciti pe di periodi sotta i 30 giorni, sarvo che i òspiti staggan delongo in cà e che se fassan dâ unn’autorizzaçion.
A-a reixe do provedimento gh’é a congestion do mercou inmobiliare inte unna çittæ donde l’é sempre ciù difiçile trovâ unna cà à un prexo ch’o se peu sostegnî.
A mesua a veu corpî chi appixoña a-i turisti: pe questo Airbnb, l’applicaçion ciù addeuviâ pe prenotâ de scistemaçioin pe-e vacanse, a l’à fæto recorso, ma o giudiçe o l’à cacciou inderê.
Açidente in sciô travaggio in pòrto, graviscimo un operäio de 67 anni
Un operäio de 67 anni o l’é arrestou sotta à un blòcco de ciumento tanto ch’o travaggiava into cantê da ferrovia drento a-o pòrto de Zena a-i 4 de settembre.
L’òmmo, ch’o se ciamma Pietro Greco, o l’é stæto portou inconsciente e intubbou a-o San Martin de Zena, dond’o l’é recoverou con un graviscimo trauma a-o cranio in prògnoxi reservâ.
I operäi ean apreuvo à mesciâ i blòcchi con un escavatô, un de quelli o s’é arrubattou e o l’à corpio o Greco in sciâ testa tanto ch’o retiava unna ræ.
A Procua a l’à averto unn’investigaçion pe lexoin corpose e o l’à indagou o responsabile da seguessa e l’òmmo ch’o manovrava o machinäio.
O scito de l’açidente o l’é stæto sexio pe capî areo a dinamica.
I scindicati an scrito à l’Autoritæ do pòrto pe ottegnî un accòrdio ch’o l’indiche proçedue, responsabilitæ e contròlli in sce tutti i cantê into pòrto.
Regazzificatô, monta a protesta into Savoneise
A l’é sempre ciù pesante l’äia into Ponente dòppo a deçixon de mette un regazzificatô in sce unna nave à 4 chillòmetri da-a riva de Saña e Voæ, con de neuve condute che passian da Cuggen, l’Artâ e Cairi.
Tra e tante iniçiative de protesta gh’é unna cadeña umaña in sciâ mæña da Saña à Berzezzi inandiâ pe-i 10 de settembre.
A petiçion contra o progetto a l’à passou e 5mia firme.
E into fronte do «no», za pin de scindichi e assoçiaçioin de categoria, gh’é ascì l’instituto comprenscivo de Cuggen con unna delibera approvâ à l’unanimitæ da-i professoî.
«Unna grave strumentalizzaçion di figgeu pe fâ da propaganda politica», a l’à commentou a Region ciammando l’intervento do ministro de l’Instruçion Valditara.
Pe-o prescidente Toti, ch’o l’é anche o commissäio nominou da-o Governo, o regazzificatô o l’é «strategico no solo pe-a Liguria ma pe l’Italia intrega, perché a crixi energetica a no l’é ancon finia.
Chi l’é conträio o fa de l’oppoxiçion politica ò o l’à de raxoin ideològiche».
De l’argomento s’é parlou anche inte un incontro à Zena co-o ministro de l’Ambiente Pichetto Fratin ch’o l’à previsto un anno pe portâ a-a fin a valutaçion de recheita ambientale.
Scceuppo à Soudan, mòrto un di zoeni franseixi
O l’é mòrto o Christophe Perez, un di zoeni franseixi interessæ da-o scceuppo de unna palaçiña à Soudan, inte l’entrotæra d’Impëia, a-i 27 d’agosto.
O l’ea stæto portou a-o Çentro de gren bruxeuie de l’uspiâ Villa Scassi de Zena, ma e seu condiçion ean parsciue despeæ da-o primmo momento.
O l’aiva 26 anni.
Un atro zoeno, o Louis Lesser de 25 anni, o va megio e o l’é stæto stramuou à Marseggia.
O terso, o Jonathan Fortunato, figgio do propietäio do scito, o l’é ancon recoverou à Turin.
Tutti trei ean lì pe festezzâ un anniversäio.
À caxonâ o scceuppo, ch’o l’à fæto deruâ unna parte da palaçiña, l’é stæto unna fuga de gazzo.
A Procua d’Impëia a l’indaga pe desastro corposo e lexoin.
O Governo o l’avaa o decreto Caivano, streita in sciâ criminalitæ tra i zoeni
Arresto in flagransa pe-a vendia de dröga in quantitæ picciñe, anche pe-i minoî.
Daspo fin a-i 14 anni.
Prexon pe chi no manda i figgi a-a scheua.
Potestæ levâ a-i genitoî se un zoeno o l’é ligou à un gruppo de mafia.
Contròllo obrigatöio in scî telefonin pe limitâ l’intrâ inti sciti de pornografia.
Son e mesue ciù importante contegnue into decreto approvou da-o governo Meloni dòppo e violense de gruppo à Caivano.
«Semmo i primmi à affrontâ un problema che i atri an sghindou, o Stato o ghe mette o moro perché i problemi se peuan destrigâ», a l’à commentou a prescidente do Conseggio in conferensa stampa.
Into provedimento gh’é ascì 30 mioin e un commissäio pe contrastâ a descheita soçiale de quello territöio.
«A represcion a no basta, ghe veu ascì da prevençion», dixe e oppoxiçioin.
Strage de Brandisso, o tecnico o l’ammette: «Loei comensæ sensa autorizzaçion»
«Se ve diggo treno cacciæve da quella parte».
A frase a l’é quella che se sente into video fæto da-o Kevin Laganà, uña de vittime da strage de Brandisso, donde un treno in corsa o l’à misso sotta e ammassou çinque operäi apreuvo à travaggiâ in scê colisse.
E à confermâ ch’a l’é anæta pròpio coscì, cianzendo davanti a-i magistrati, l’é stæto o Antonio Massa, a voxe do video, o tecnico de l’Rfi ch’o l’à dæto o permisso de comensâ i loei sciben che pe træ vòtte no gh’an lasciou l’autorizzaçion neçessäia.
Pe de ciù, da quello che vëgne feua da l’investigaçion da Procua d’Ivrea, quello de Brandisso o no saieiva l’unico caxo.
L’atro indagou o l’é o Andrea Girardin Gibin, o capposquaddra da Sigifer.
«Gh’ò a consciensa à pòsto – o l’à dito o Franco Sirianni, baccan da Sigifer –.
Pe noiatri a seguessa a l’é delongo stæta a primma cösa».
Ustica, dòppo 43 anni o Giuliano Amato o l’arve torna o caxo
O Giuliano Amato o l’arve torna o caxo da strage d’Ustica.
Inte unn’intervista à La Repubblica o passou prescidente do Conseggio o sostëgne che l’airoplano preçipitou a-i 27 de zugno do 1980 o l’é stæto abbattuo da un miscile franseise: «O l’ea un cian pe ammassâ o Gheddafi – o l’à dito o Amato – ma lê o l’é scampou perché avvertio da-o Craxi».
Respòsta da Pariggi: «A Fransa a l’à za fornio ògni elemento ma a l’é à dispoxiçion pe louâ con l’Italia s’a ô domandià».
Ma percöse parlâ pròpio oua?
«À 85 anni ò ciù pöco tempo davanti e sento che in sce Ustica gh’é quarcösa ancon da compî», o l’à dito o Amato.
Guæra in Ucraina, i Stati Unii mandan e muniçion à l’uranio pöveo
I Stati Unii mandian pe-a prima vòtta à l’Ucraina e muniçioin à l’uranio pöveo, fin à oua mandæ solo da Londra.
L’ambasciâ ruscia a l’à definio «desumaña» a deçixon de Washington.
Unna «notiçia bruttiscima» pe-o portavoxe do Cremlin, Dmitrij Peskov.
Intanto di tòcchi de un dron ruscio son cheiti in sciô territöio da Romania ch’a l’à parlou de unna «grave violaçion da sovranitæ de un Paise Nato», se fïse confermou donde ne vegnivan.
A fondaçion Nobel, apreuvo a-e proteste, a l’à retiou l’invito a-i ambascioei ruscio, iranian e bieloruscio pe-a çeimònia da premiaçion, con reçeive coscì l’approvaçion de Kiev.
Tempesta in Greçia: inondaçioin, mòrti e despersci
Unna fòrte tempesta a l’à corpio a Greçia da-i 5 de settembre.
Inte çerti pòsti l’é cheito squæxi mille millimetri d’ægua, quella ch’a dovieiva cazze inte un anno intrego.
A scituaçion ciù critica a Larissa, uña de ciù gren çittæ, donde o sciumme Pineios o l’é anæto de sorvia.
O primmo conto o l’é de 10 mòrti e 4 despersci, ma se pensa che çentanæa de persoñe seggian ancon imprexonæ inti paixi ciù piccin donde no se peu arrivâ pe caxon di allagamenti e de frañe.
I abitanti son stæti portæ via con de barche e di elicòtteri, 270 solo inte urtime oe.
«Faiemo tutto quello che serve – o l’à deciarou o primmo ministro Kyriakos Mitsotakis –.
Mettiemo à mezo anche tutte e risòrse europee che gh’é, primma de tutto pe-e famigge».
Clima, l’Ue: «A stæ do 2023 a ciù cada mai registrâ in sciâ Tæra»
A stæ passâ a l’é stæta a ciù cada mai registrâ a livello globale, segondo o serviçio meteorologico de l’Union Europea Copernicus.
À zugno, luggio e agosto do 2023 a temperatua media in sciâ Tæra a l’é stæta de 16,77 graddi, saieiva à dî 0,66 graddi sorvia a media.
In particolâ o meise d’agosto o l’é stæto o ciù cado de tutti i atri meixi, levou o luggio do 2022.
Se stimma che a temperatua a segge stæta de un graddo e mezo ciù erta da media pre-industriale tra o 1850 e o 1900.
L’allarme o l’à da fâ co-o mâ ascì: ògni giorno da-i 31 de luggio a-i 31 d’agosto passæ e temperatue in çimma de l’ægua an passou l’urtimo record do marso do 2016.
A media do meise a l’é stæta de 20,98 graddi, con unn’anomalia de 0,55 graddi.
Saña contra o regazzificatô, o Toti contestou: «Poie sensa fondamento»
Tenscion ancon erta à Saña e in Rivea donde s’allarga a protesta contra o progetto pe mette un regazzificatô à l’amâ.
Inta 16mia an parteçipou a-a cadeña umaña in sciâ mæña da Saña à Spötorno a-i 10 de settembre.
L’Union di industriali a l’à domandou de çerne un scito ciù lontan pe-a nave Golar Tundra e a l’à parlou de «ponti critichi» pe l’interferensa co-e atre attivitæ econòmiche, mascime pe-i aberghi.
«No stemmo à insciâ de poie sensa fondamento», a respòsta do Giovanni Toti ch’o l’é stæto contestou con de offeise e di scigoi à Saña da un çentanâ de persoñe a-o crio de «defendemmo o nòstro mâ».
«No son mi à autorizzâlo, gh’é unna proçedua ambientale e de seguessa ch’a tia drento 53 enti – o l’à dito torna o prescidente da Region e commissäio de governo –.
Chi va avanti à dî o conträio ô fa co-a maiçia de unna politica ch’a veu bloccâ sto Paise».
Intanto o scindico Marco Russo con unna nòtta o l’à domandou a-o Toti de fermâse e de sospende i termini da prattica.
Ponte Morandi, a Region e o Commun veuan i danni
L’é comensou torna à Zena o proçesso pe-o deruo do ponte Morandi.
Tra chi se constituio parte çivile gh’é ascì a Region Liguria, representâ da-o viçedirettô generale da prescidensa Iacopo Avegno, ch’o l’à parlou de un «grave danno à l’imagine» e do «danno morale che tutti i liguri an patio».
A Liguria, contesta l’ente, a l’é stæta perçepia comme «unna region in roiña, imposcibile da arrivâghe, donde l’ea fiña arreisegou anâ in vacansa» e pe questo a veu unna refæta.
Mæxima poxiçion quella do Commun de Zena.
Intanto a Maria Lucia Conti, unna passâ dirigente do ministëio di Trasporti, a l’à dito che un òrgano tecnico o poeiva prescrive unna limitaçion de trafego in sciô ponte dæto che a relaçion a remarcava a condiçion no guæi boña di cavi di stralli.
O Santori o confronta o pesto co-a caneva, polemiche in Liguria
Polemiche in Liguria pe-e poule do Mattia Santori, o fondatô do movimento de Sardeñe e ancheu conseggê in Commun à Bològna pe-o Pd, ch’o l’à portou in salla unn’arbanella de pesto e uña de cannabidiölo, a sostansa chimica presente inta caneva, pe protestâ contra o decreto do governo Meloni ch’o â clascifica comme unna dröga.
«Tutti doî – o l’à dito o Santori – contëgnan di reiseghi pe-a sanitæ».
Prexempio o pesto, o l’à azzonto, «o peu contegnî de fregogge de fruta co-a sguscia, che pe-i allergichi a peu ëse mortale».
E tutti doî, o l’é anæto avanti, «peuan fâ ben: o pesto perché o fa parte de unna dieta equilibrâ e a caneva pe-i seu effetti analgexichi, antinsciammatöi e antiepilettichi».
«Mangiæ ciù pesto e fæve ciù pöche canne», o l’à commentou o Toti.
A Lega a l’à annonçiou ch’a ciammià i danni d’imagine, Fratelli d’Italia o l’à domandou a-o Pd de piggiâ e distanse.
Migranti, Lampedusa into ravaxo.
I atri Paixi særan e pòrte
Gran ravaxo à Lampedusa, donde l’é desbarcou çentanæa de migranti inte pöchi giorni, fin à 7mia quelli stivæ inte l’hotspot de l’isoa.
Tantiscime persoñe in fia pe lasciâ o meu, proteste e tenscioin co-a poliçia ch’a l’à giaminou pe çercâ de contegnîle.
O Commun o l’à deciarou o stato d’emergensa.
«Chì a l’é a fin do mondo, no s’arriësce à portâ via a rumenta», l’allarme do parreco.
Pöcassæ 2.500 migranti son stæti stramuæ, ma i arrivi no s’afferman.
O Governo o ciamma l’aggiutto de l’Union Europea pe trovâ unna soluçion, appello scompartio da-e Naçioin Unie ascì.
Intanto però a Fransa e l’Austria annonçian di rinfòrsi a-i confin con l’Italia pe contrastâ e intræ grandestiñe e a Germania a særa o reçevimento con sospende o mecaniximo de solidarietæ.
Mòrti in sciô travaggio, çinque vittime inte un giorno
Çinque mòrti in sciô travaggio in Italia inte ciù pöco che 24 oe a-i 14 de settembre.
À Arzano, vexin à Napoli, un operäio de 44 anni o l’é preçipitou pe 10 metri tanto ch’o montava di pannelli fotovoltaichi.
À Bològna un operäio stradale de 52 anni ch’o l’ea apreuvo à louâ in sciâ pista de l’airopòrto Marconi o l’é stæto sciaccou da un mezzo da seu dita.
Torna à Napoli, un operäio de 66 anni de l’Asia, l’açienda da rumenta, o l’é stæto investio da un camio inte un depòxito.
À Salerno un marittimo de 29 anni o l’é stæto misso sotta da un camio into garaxe de unna nave, o seu collega o l’é arrestou gravemente ferio.
In sciâ fin, in provinsa de Treviso, un enòlogo de 47 anni o l’é cheito inte unna giusterna de vin apreuvo à un patî caxonou da-e esalaçioin de gazzo.
E solo un giorno avanti atri trei operäi ean mòrti inte unna fabrica de povie da scceuppo à Casalbordino, in provinsa de Chieti.
I dæti de l’Inail astimman trei mòrti a-o giorno inte tutto o Paise pe di açidenti in sciô travaggio.
Covid, un studio o descreuve o ligammo co-i geni de Neanderthal
Saieiva dovuo a-i geni de l’òmmo de Neanderthal a ciù erta diffuxon do Covid inta valle Seriaña, into Bergamasco, un di sciti ch’an registrou ciù vittime inta segonda ondâ.
À descrovîlo o l’é un studio de l’instituto Mario Negri pubricou in sciâ revista iScience.
Segondo i esperti, unna vòtta sti geni protezeivan da-e infeçioin, oua incangio n’espoñan à unna moutia ciù pesante pe caxon de unna respòsta inmunitäia tròppo fòrte.
A-o studio l’à parteçipou squæxi 10mia abitanti de Bergamo e provinsa ch’an impio un questionäio in sciâ seu stöia clinica e de famiggia.
Quelli che s’aivan piggiou o Covid in forma grave l’ea ciù bon ch’avessan di pænti de primmo graddo mòrti pe-o mæximo virus, un dæto ch’o conferma o ròllo da genetica inte l’evoluçion da moutia.
Inondaçioin in Libia e tæramòtto in Maròcco: miggiæa de vittime
A-o manco 11mia persoñe son mòrte inte unna devastante inondaçion ch’a l’à corpio a çittæ de Derna, in Libia, segondo l’urtimo conto da Mezaluña Rossa.
Atre 10mia son ancon desperse.
Segondo l’Unicef son 300mia i figgeu corpii da-a catastrofe e à fâ poia l’é ascì o reisego che se beive de l’ægua atteuscegâ.
Dexeñe de miggiæa i abitanti scorrii d’in cà.
Delongo in Africa son squæxi 3mia e vittime caxonæ da-o fortiscimo tæramòtto in Maròcco, i ferii son doe vòtte tanto.
O scrollon de 7 graddi Richter o l’à corpio unna zöna à 70 chillòmetri da Marrakesh e o l’à destruto di paixi intreghi.
In scî monti de l’Atlante, pe trovâ de gente ancon vive tanto che a tæra a va avanti à tremoâ, se scava fiña co-e moen nue, za che i soccorsci no riëscian à arrivâ.
O Kim Jong-Un o vixita o Putin in Ruscia: «Mosca a guägnià a guæra»
O Kim Jong-Un, o cappo mascimo da Corea do Nòrd, o l’é anæto in Ruscia co-o seu treno blindou pe fâ vixita a-o prescidente Vladimir Putin.
I doî se son incontræ pe doe oe into cosmòdromo de Vostočnyj, un scito donde se monta insemme di lansatoî addeuviæ in guæra.
«L’eròico exerçito ruscio – o l’à dito o Kim – o l’ottegnià unna gran vittöia in Ucraina, unna lòtta sacra pe punî a streuppa do mâ».
O Putin o l’à annonçiou che Mosca a daià unna man à Pyongyang pe produe di satelliti, o l’à parlou de poscibile conlaboraçioin in campo militare tra-i doî Paixi e o l’à açettou l’invito à vixitâ a Corea do Nòrd, ascì ch’o no l’à dito quande o gh’anià.
A Bce a tia sciù torna i tasci: 4,5%, mai coscì erti da quande gh’é l’euro
Ennexima montâ di tasci d’interesse da parte da Banca çentrale europea: ancon un quarto de ponto in azzonta pe arrivâ a-o 4,5%, a varsciua ciù erta da quande gh’é l’euro.
«I tasci oua son à un livello ch’o l’assegua o fin», commenta a Bce.
L’inflaçion a chiña ma, segondo i economisti, a l’arrestià ancon tròppo erta pe tròppo tempo.
Corpa sorviatutto di prexi de l’energia che d’agosto son torna montæ.
Gh’é de bon che, pe-a primma vòtta da dexe meixi in sà, o Conseggio direttivo o dixe che porriëscimo ëse arrivæ a-o mascimo di tasci.
Unna politica ch’a se tia adòsso e critiche de ciù governi, compreiso quello italian, tanto che a Germania a l’é za in reçescioin e l’Olanda a l’é in sciâ mæxima stradda.
Emergensa migranti, arrivi e polemiche à Zena.
A Liguria a l’ospitià un Cpr
L’emergensa migranti a tia dentro a Liguria ascì.
A Prefettua de Zena a l’à allestio un çentro de primmo reçevimento con de­ tende à Otri, into vegio cantê Costagua, donde l’é stæto assegnou unna çinquanteña de persoñe ascistie da-a Croxe Gianca.
À Rieu un campo pe-i minoî no accompagnæ o l’é stæto misso sciù con di container.
O scindico Marco Bucci o l’à respòsto a-e polemiche: «Son di appartamenti piccin, se ghe stà i operäi peuan stâghe anche loiatri».
O prescidente da Region Giovanni Toti o l’à averto a-a poscibilitæ de mette un çentro pe-i rimpatri in Liguria: «Emmo za dæto a disponibilitæ – o l’à dito –.
Che ciaschedun fasse o seu sensa polemiche».
E coscì o ministro Piantedosi o l’à annonçiou l’instituçion de un Cpr à Ventemiggia, comm’o l’aiva domandou o scindico Flavio Di Muro.
Intanto, pròpio a-o confin co-a Liguria, a Fransa a l’à mobilitou di mezzi particolæ pe no fâ intrâ di migranti.
A Meloni a-o Salon Nautico de Zena, accòrdio pe 265 mioin de fondi europëi
A prescidente do Conseggio Giorgia Meloni a l’à vixitou o Salon Nautico de Zena, averto da-i 21 a-i 26 de settembre pe-a prima vòtta inti neuvi canæ do Waterfront de Levante.
L’ea da 37 anni che un primmo ministro italian o no l’ea presente à l’evento comme instituçion.
A Meloni a l’é arrivâ into doppodisnâ di 22 de settembre e, dòppo un gio a-a spedia tra e banchiñe, a l’à firmou un accòrdio co-a Region pe l’addeuvio de 265 mioin de fondi europëi.
«O l’é o primmo exempio de unna neuva saxon da capaçitæ ch’avià l’Italia de spende – a l’à dito a prescidente –.
Voemo contâ a-o mondo che semmo i ciù bravi».
Squæxi 30 mioin servian pe-o scormatô do Besagno, di atri dinæ saian destinæ a-a requalificaçion de case popolare e à unna venteña de stradde provinsale.
Tunnel sotta o pòrto, à novembre comensa i travaggi.
Tempi ciù longhi pe-a Gronda
Comensià à novembre o primmo lòtto di travaggi pe-o tunnel sotta o pòrto de Zena, con l’intençion d’arrivâ a-a fin à zugno do 2029.
Son i tempi previsti da-a soçietæ Autostrade, vegnui feua da un incontro in prefettua co-o ministro de Infrastruttue Matteo Salvini.
Va avanti anche o cammin da Gronda: a-a meitæ do 2024 saià compio l’aggiornamento do progetto ch’o dovià passâ a-o ministëio pe l’urtima firma, da lì à no guæi se porrià partî co-i loei ciù importanti che duian pe dex’anni.
Pe tutti doî i travaggi s’é za inandiou e attivitæ preliminare.
«Inderê no se torna – o l’à commentou o Salvini –.
Da tutte e parte gh’é di comitati do ­no, chì a Zena o scì o l’é dovuo».
Pe-o tunnel da Fontañaboña se conferma a partensa di cantê inta primmaveia do 2024.
Pe-i loei inte gallerie in sciâ ræ ligure ghe saià ancon ben ben da patî: a-a giornâ d’ancheu solo 36% di chillòmetri interessæ son stæti missi in seguessa.
Migranti, a streita do Governo.
O Mattarella: «E regole de Dublin son preistöia».
Neuvi çentri pe-o rimpatrio donde i migranti se porrian trategnî pe 18 meixi.
O Governo italian o responde coscì à l’ondâ d’arrivi à Lampedusa donde a prescidente da Commiscion Europea von der Leyen, ciammâ da-a Meloni, a l’à presentou un cian con dexe ponti tra-i quæ ascì miscioin navale e corridoî umanitäi: «Saiemo noiatri a deçidde chi intra in Euröpa e no i trafeganti», a l’à dito.
In scî Cpr s’açende a polemica co-i prescidenti de Regioin che î conscideran comme de prexoin.
O prescidente da Repubrica Sergio Mattarella à Siracusa o l’avverte: «E regole do trattou de Dublin son preistöia, o l’ea un atro mondo sensa unna migraçion de massa, serve de soluçioin coraggiose».
Intanto da-a Germania arriva di neuvi finançiamenti de çentanæa de miggiæa d’euro pe-e Ong pe-o sarvamento di migranti in mâ e l’ascistensa à tæra.
Neuvo còdiçe da stradda, retio da patente pe chi deuvia o telefonin
O Conseggio di ministri o l’à approvou o neuvo còdiçe da stradda ch’o comensià da chì à pöco o seu cammin in Parlamento.
Costià ben ben ciù cao addeuviâ o telefonin a-o volante: fin à 1.697 euro de bolletta, doî meixi sensa patente e taggio de 10 ponti za a-a primma violaçion.
Nisciuña tolleransa pe chi guidda imbriægo ò drogou: saià proibio beive di alcòlichi apreuvo à de condanne pe di reati particolæ con l’òbrigo d’installâ un alcolock, un appægio ch’o l’impedisce a-o motô d’açendise se o tascio alcolemico o l’é ciù che zero.
A-i patentæ de fresco niente machine de gròssa potensa pe 3 anni.
In scî monopattini elettrichi besorià aveighe o casco, a targa e l’asseguaçion.
Pe-i autovelox arriva unna definiçion ciù streita in scê speçifiche tecniche e in sciô poxiçionamento.
O fa mostra d’ësise ammassou ma o scappa in Greçia: trovou dòppo dex’anni
«Ciao moæ, ciao poæ, l’é arrivou o momento de fâla finia.
Çerchiò d’avansâve a-o manco o dô do morteuio».
L’ea i 7 de luggio do 2013 quande o Adamo, poæ de doe figge e stæto sposou co-a Raffaella, o sparisce da Imola.
Tutto o fa pensâ ch’o se segge ammassou, ma a dònna a no se rende e a se mette à çercâlo.
Da lì à pöchi giorni, a-i 16 de luggio, a machina do Adamo a vëgne trovâ à Ancoña e se descreuve ch’o l’à piggiou un barco pe Patrasso, in Greçia.
Pâ poscibile ch’o se segge cacciou in mâ.
Do 2015 a Procua de Bològna a l’archivia o caxo.
E dòppo sett’anni, into mezo de prattiche pe-o divòrçio, o corpo de scena: l’òmmo o l’é vivo e o l’à domandou d’inscrivise à l’anagrafe di italien rescidenti à l’estranxeo.
À trovâlo gh’à pensou a trasmiscion Chi l’ha visto? ch’o l’à trovou vivo e in boña sanitæ.
«Pe mi o no l’é uman, o no l’é un òmmo, o no l’é un poæ», e poule amae da moæ de seu figge.
Ucraina e Ruscia insemme à l’Onu, o Zelensky o ciamma ciù aggiutti a-i Stati Unii
O prescidente ucraino Volodymyr Zelensky e o ministro ruscio Sergej Lavrov inta mæxima salla à Neuva York pe parteçipâ a-a sescion particolâ de Naçioin Unie dedicâ a-a guæra.
«A presensa da Ruscia a l’é inlegitima e o poei de veto in man à l’aggressô o l’é quello ch’o l’à misso l’Onu inte sta scituaçion de blòcco», o l’à dito o Zelensky.
O segretäio generale Guterres o l’à domandou de fermâ i attacchi in sciâ popolaçion.
Dapeu o Zelensky o l’à parlou a-i senatoî americhen: «Sensa aggiutti perdiemo a guæra».
Ma i repubrichen l’an ziou: «Gh’emmo da pensâ a-i nòstri problemi».
O departimento di Stato american o l’à annonçiou un neuvo pacchetto d’arme à l’Ucraina pe 325 mioin de dòllari.
Nagorno-Karabakh sensa paxe, neuva operaçion militare de l’Azerbaigian
Torna guæra into Nagorno-Karabakh, region conteisa tra l’Armenia e l’Azerbaigian donde a passâ repubrica sovietica a l’à inandiou unna neuva operaçion militare.
Dòppo 24 oe l’é arrivou o fermæ o feugo, ma se parla za de 200 mòrti, tra-i quæ unna dexeña de çivili e 5 figgeu, e 400 ferii.
A region, donde i ciù tanti son i armen, a l’é sotta o contròllo di azeri comme stabilio do 2020, ma a zöna de Stepanokret a l’é parte de l’enclave separatista de l’Artsakh, unna repubrica proclamâ da lê e no reconosciua da-a communitæ internaçionale.
L’Armenia a l’à denonçiou a-e Naçioin Unie che l’Azerbaigian o l’é apreuvo à fâ da «nettixe etnica» e un «crimine contra l’umanitæ».
Gran Bretagna e Fransa, co-o Carlo III torna amighe dòppo a Brexit
O re d’Inghiltæra Carlo III co-a Camilla son anæti in vixita pe trei giorni à Pariggi con l’intençion de çelebrâ a neuva amixiçia co-a Fransa dòppo e tenscioin ligæ a-a Brexit.
O prescidente Macron co-a première dame Brigitte son defilæ co-i regnanti in scî Champs-Elysées.
O Carlo, parlando davanti a-o Senato franseise, o s’é impegnou à fâ tutto o poscibile pe «rinforsâ o rappòrto neçessäio tra a Gran Bretagna e a Fransa».
E o l’à azzonto, in franseise: «O Regno Unio o saià de longo un di amixi ciù vexin a-a Fransa e insemme o nòstro potençiale o no gh’à de limiti».
Salon Nautico de Zena, cresce i vixitatoî insemme a-i numei do settô
O Salon Nautico de Zena o l’à serrou con 118mia vixitatoî e passa, squæxi 14% in ciù che l’anno passou.
Son i numei dæti a-a fin de l’ediçion 63, a primma co-i neuvi canæ do Waterfront, ch’a l’à visto a presensa da prescidente do Conseggio Giorgia Meloni e ben sette ministri do seu governo.
L’anno che vëgne l’appontamento o saià da-i 19 a-i 24 de settembre.
O settô da nautica in Italia o se conferma o primmo a-o mondo pe-a varsciua de esportaçioin, 3 miliardi e mezo, co-e vendie che crescian do 20% in sciô 2022 e arrivan à 7,33 miliardi.
L’intençion a l’é quella de vegnî i megio de tutti anche pe-o salon, sciben che a mancansa d’infrastruttue pe arrivâ a-a spedia in çittæ a l’é sentia delongo comme un problema.
In ponto viabilitæ o scindico Marco Bucci o l’à dæto un giudiçio poxitivo in sciâ gestion do trafego a-a Foxe e o l’à confermou che inte l’avvegnî corso Marconi o l’avià solo che unn’andania.
Regazzificatô, a protesta a scceuppa à Zena.
Rattella Toti-Calenda
A l’é desbarcâ à Zena a protesta contra o regazzificatô à 3 chillòmetri da-a riva de Saña.
A-i 25 de settembre çentanæa de persoñe an manifestou davanti a-o conseggio regionale e dapeu in ciassa De Ferræ a-o crio de «defendemmo o nòstro mâ».
Intanto l’assemblea a l’à refuou unna resoluçion da minoransa ch’a l’impegnava o prescidente Toti e a zonta à esprimmise contra o progetto e à domandâ a-o Governo a sospenscion do cammin pe l’autorizzaçion.
Incangio l’é stæto approvou un ordine do giorno da maggioransa ch’o parla in genere de «travaggi d’accompagnamento pe infrastruttue e progetti de valorizzaçion do territöio savoneise».
O cappogruppo da Lega Stefano Mai o l’à retiou o seu papê ch’o speçificava a-o manco un miliardo d’euro pe-e compensaçioin.
Inti giorni apreuvo s’é averto o scontro tra-o Calenda e o Toti.
«Perché se veu levâ o regazzificatô da Piombino – se domanda o cappo de Azione –?
A veitæ a l’é che a Meloni a veu sostegnî o seu scindico e o Toti o veu o terso incarrego».
«O l’é lê ch’o cangia d’idea pe aggiuttâ doî conseggê – a respòsta do prescidente –.
A Liguria a l’é o scimbolo do seu fallimento».
Portofin, o scindico Viacava indagou pe contrafaçion
O scindico de Portofin, o Matteo Viacava, o l’é indagou da-a Procua de Zena pe contrafaçion apreuvo ch’o l’à misso in vendia inta seu butega da tabaccante de borse de marche ciù avvoxæ ma fäse.
Tutto o l’é partio da un articolo do Fatto Quotidiano pubricou inti giorni passæ.
A Guardia di finansa a s’é presentâ inta butega e a l’à trovou 90 pessi ch’ean de imitaçioin.
O Viacava, ch’o l’é o representante legale do stanco e o titolare da liçensa da-o 2005, o s’ea defeiso con parlâ de un attacco politico pe-a deçixon d’intitolâ unna stradda a-o Silvio Berlusconi.
Pe-o momento o l’é l’unico indagou ma l’investigaçion a porrieiva spandise ascì a-i gestoî da butega e fiña a-i cantonê che parchezzavan e machine pròpio davanti a-e veddriñe.
Migranti, governo ciù duo co-i minoî.
Tenscion co-a Germania in scê Ong
Contròlli sanitäi ciù spedii pe açertâ l’etæ di migranti che se dixan minoî, ciù façile cacciâ feua chi à un permisso de soggiorno de longo periodo «pe raxoin grave d’ordine pubrico e seguessa do Stato».
Son e novitæ prinçipæ contegnue into neuvo decreto avou da-o governo Meloni.
Intanto se tarda à trovâ unn’inteisa à livello europeo: dòppo a firma do cançellê todesco Olaf Scholz, a l’é stæta l’Italia ch’a l’à domandou ciù tempo pe mesuâ o neuvo compromisso.
Pròpio co-a Germania s’é registrou de tenscioin: apreuvo a-a notiçia di finançiamenti de Berlin a-e Ong, da Palaçio Chigi l’é strasuou da «sorpreisa» pe-e sette nave con bandea todesca che navegavan into Mediterraneo quande s’ea ancon apreuvo à negoçiâ in sciô patto.
«Cöse gh’é derê?
Quarchedun veu impedî un accòrdio?
A l’é unna cösa ch’a no fonçioña», o l’à dito o ministro de l’Estranxeo Antonio Tajani.
Strage in famiggia à Lusciandria: o l’ammassâ o figgio, a moggê e a seuxoa
Un òmmo de 67 anni, o Martino Benzi, o l’à ammassou a moggê, o figgio e a seuxoa avanti de levâse a vitta.
A strage in famiggia a s’é consummâ à Lusciandria a-i 27 de settembre.
O primmo allarme o l’é partio into giardin de un retio pe-i ançien donde a Carla Schiffo, de 78 anni, a l’é stæta attrovâ mòrta insemme a-o Benzi.
Inta stacca l’òmmo o l’aiva un biggetto: «Anæ à cà, ghe troviei doî cadavei».
E lì, dòppo cacciou zu a pòrta, i investigatoî an trovou a Monica Berta de 55 anni e o Matteo Benzi de 17.
Tutti ammassæ à cotellæ.
Î aivan çercæ da tutte e parte: o zoeno o no l’ea anæto a-a scheua e a dònna, ch’a no travaggiava da tempo perché mouta, a l’ea sparia.
«Son arroinou, no gh’é ciù scampo», l’urtimo messaggio lasciou scrito da-o Benzi.
Ancon da capî però e raxoin ch’an portou à un gesto mai tanto feo.
L’òmmo o tegniva un blog donde o definiva seu figgio «l’orgheuggio da mæ vitta».
Mafia, mòrto o Matteo Messina Denaro: pe lê nisciun morteuio
O Matteo Messina Denaro, l’urtimo boss da mafia stragista arrestou a-i 16 de zenâ dòppo 30 anni da arrescoso, o l’é mòrto a-i 25 de settembre inte l’uspiâ de l’Aquila.
O l’aiva 61 anni e da longo tempo o pativa de un cancao a-o cölon.
Da trei giorni o l’ea in cöma sensa sciortia.
O l’ea stæto condannou pe-e strage de Capaci e via D’Amelio, pe-i massacri do ‘93 e pe l’assascinamento do figgioame Giuseppe Di Matteo.
Niscun morteuio, in sciô cadaveo l’é stæto commandou l’autopscia, comme l’é da prasci pe-i prexonê.
«O se â veddià co-o Segnô e a seu consciensa», o l’à dito o Michele Pennisi, arçivesco emerito de Monreale.
Dapeu o l’é stæto portou a-o çemetëio de Castelvetrano donde l’aspëtava i seu pænti, tra i quæ un ch’o l’à desconosciuo: «O l’aiva da vive de ciù stando in prexon».
Spari in scê gente à Rotterdam, træ vittime
Træ persoñe son mòrte inta çittæ olandeise de Rotterdam apreuvo che un òmmo de 32 anni vestio da militare o l’à sparou in sce unna casa e un uspiâ.
E vittime son unna dònna de 39 anni co-a figgia de 14 e unn’atra dònna de 46 anni.
A poliçia a l’é intrâ inte l’uspiâ tanto che o personale piggiou da un gran resato o portava feua i paçienti in scê carreghe e i lettin.
O zoeno, ch’o l’à çercou de dâ feugo à tutti doî i pòsti, o l’é stæto arrestou da lì à no guæi.
Ancon da capî e raxoin do gesto.
«No poemo dî ninte, semmo apreuvo à investigâ – o l’à dito o procuou a-i giornalisti –.
L’òmmo o l’ea un studente inte l’uspiâ e o l’ea za conosciuo pe unna condanna pe de açioin gramme in scê bestie».
Ucraina, mistëio in sciâ mòrte de l’armiraggio ruscio Sokolov
Segondo de fonte ucraine o commandante da flòtta ruscia do Mâ Neigro, o Viktor Sokolov, o l’é stæto ammassou in Crimea insemme à unna trenteña d’offiçiæ inte un attacco avvegnuo a settemaña passâ.
Ma inte un video misso in gio da l’agençia ruscia Ria Novosti o Sokolov o se vedde inte unna riunion con di atri militari.
E inte un segondo video mandou da Mosca l’armiraggio o l’é anæto fiña in diretta.
Kiev a l’à dito ch’a faià e verifiche do caxo.
Intanto o prescidente Vladimir Putin o l’à annonçiou che l’autoritæ atòmica Rosatom a l’é apreuvo à construe de neuve arme avansæ «pe mantegnî un equilibrio strategico into mondo».
Intanto a Polònia a l’à dito ch’a mandià à Kiev solo de arme vege: «Quelle moderne servan à noiatri», o l’à ascciaio o prescidente Duda.
Cangio stòrico in Fransa, o Macron o veu dâ ciù autonomia a-a Còrsega
O prescidente franseise Emmanuel Macron o l’à dito d’ëse d’accòrdio à reconosce l’autonomia a-a Còrsega inte un articolo da Constituçion.
L’annonçio o l’é arrivou into mezo de unna vixita in sce l’isoa, ch’a l’appartëgne a-a Fransa da-o 1769.
O Macron o l’à parlou de un «progetto de lezze organico» ch’o no dovià ëse «ni contra o stato ni sensa o stato».
A Còrsega, segondo o prescidente, «a l’à beseugno de ciù libertæ pe sciortî d’inte unna scituaçion d’imcomprenscion e rouxia» co-o continente.
Co-o neuvo statuto, tra l’atro, o Macron o se prega che «a lengua còrsa a se pòsse mostrâ megio e ch’a segge a-o çentro da vitta pubrica».
Inti urtimi anni i independentisti an indandiou de gròsse proteste contra o governo franseise, accaxonou de no avei avvardou o militante Yvan Colonna, ammassou in prexon.
Migranti inti container à Rieu, ascado pe-a zonta Bucci: indaga a Procua
«Un gròsso sappello».
Coscì o scindico Marco Bucci o l’à definio o caxo scciuppou à Zena in sciô çentro pe-i migranti minoî ospitæ inti container à Rieu.
Dòppo e polemiche de settemañe passæ, da-i giornali l’é vegnuo feua che o parchezzo piggiou à pixon da-a Misecoop o l’ea da Valentina Militerno, unna conlaboratoa de l’assessoa a-i Serviçi soçiali Lorenza Rosso e moggê de l’imprenditô Carlo De Romedis.
A propietäia do scito a l’à dæto e dimiscioin e l’assessoa a l’à deciarou ch’a no saiva niente di accòrdi fæti tra i privæ.
A Procua de Zena a l’à averto unn’investigaçion sensa indagæ e manco ipòtexi de reato.
Ma intanto a costion a l’é tòsto arrivâ à Palaçio Tursci.
«Quello terren o no saià addeuviou pe nisciuña attivitæ de l’amministraçion – o l’à dito o Bucci in conseggio –.
Con l’avvocatua emmo açertou che no gh’é de problemi legali, ma un poscibile conflitto d’interesse scì.
Oua beseugna trovâ unna soluçion».
L’oppoxiçion a l’à ciammou à gran voxe e dimiscioin de l’assessoa Rosso, ma o Bucci o l’à torna respòsto: «O scindico e a zonta son unna cösa sola, se no gh’é de confiansa me ne vaggo, gh’ò za pronto a lettia de dimiscioin».
Tæramòtto in Provinsa à Saña, s’indaga in scî concorsci
Scrollon inta Provinsa de Saña.
A direttoa generale Giulia Colangelo e o responsabile de l’offiçio legale Maurizio Novaro son finii indagæ, a primma pe mätrattamenti e açioin de persecuçion, tutti doî pe avei aggiuttou di candidæ inti concorsci pe-a seleçion do personale.
L’investigaçion a l’é partia che l’é un anno da-a denonçia pe stalking presentâ da unna dependente che a Colangelo a l’avieiva mandou à fâ a speisa e di atri dafæ de carattere personale.
De de lì i fanæ da Procua avieivan misso in luxe anche de inregolaritæ pe fâ intrâ in Provinsa a figgia de un politico ligure.
À fâ de prescioin saieiva stæto o scindico d’Arbisseua de d’ato, o Maurizio Garbarini, lê ascì indagou, pe-o quæ a mæxima Colangelo a louava comme segrettäia generale.
Saieivan sette e persoñe tiæ drento inte l’insemme.
«Son corpio à livello personale, ma o mæ dovei o l’é d’avvardâ l’interesse de l’Ente e anâ avanti con l’attivitæ amministrativa», o l’à commentou o prescidente da Provinsa Pierangelo Olivieri.
Migranti, à Ventemiggia ninte Cpr ma scceuppa o caxo politico
O çentro pe-i rimpatri di migranti o se faià in Liguria ma o no saià à Ventemiggia.
O l’à annonçiou o ministro de l’Interno Matteo Piantedosi ch’o l’à vixitou o Ponente a-i 2 d’ottobre.
Inta çittæ de confin se mettià sciù un çentro de «resciöo» into vegio Ferrotel, ma o Cpr o l’é unna struttua ciù «delicâ», o l’à dito o ministro.
E ipòtexi in sciâ töa, segondo e indiscreçioin de stampa, son e caserme desmisse de Dian Castello, Vallecreusa e Arbenga.
Ma i scindichi e i esponenti de l’oppoxiçion no son d’accòrdio e parlan de unna «soluçion indegna».
Intanto à Ventemiggia gh’é do remescio pe-e poule do conseggê Roberto Parodi in sciô Cpr: «Vorrieiva vedde se fïsan d’accòrdio – o l’à dito con referensa a-i atri Commun –.
L’é comme se te mettessan sotta o barcon a rumenta de Vallecreusa».
Un paragon, quello tra i migranti e a rumenta, ch’o l’à fæto scciuppâ a boriaña.
Mestre, un autobo o preçipita da un ponte: 21 mòrti
Strage à Mestre, vexin à Veneçia, donde un autobo ch’o portava unna quaranteña de turisti o l’é anæto zu da un ponte pe 10 metri e o l’à piggiou feugo.
A tragedia a s’é consummâ inta seiaña di 3 d’ottobre, in sciâ bertella pe l’A4.
I mòrti son 21, tutti foresti levou l’autista.
Atre 15 persoñe son stæte recoveræ inti uspiæ, 10 son gravi.
O mezzo o ne vegniva da Veroña e o l’ea stæto noezzou da un campezzo de Marghera.
A Procua de Veneçia a l’à averto unn’investigaçion pe ammassammento stradale plurimo, pe-o momento sensa indagæ.
Gh’é doe ipòtexi in sciâ dinamica: unna maneuvra arreisegâ insemme a-e condiçioin do guard-rail ch’o no l’avieiva tegnuo ò ascì un patî de l’autista ch’o no l’é ciù arriëscio à controllâ a vettua.
L’autopscia a porrieiva fâ do ciæo.
Nisciun contatto con di atri mezzi avanti de cazze into veuo.
Tra e vittime gh’é un figgin de un anno, unna figgetta de 12 e unna dònna in luña d’amê: o maio o s’é sarvou.
Migranti, scontro Governo-magistratua in sciâ giudiçe de Catania
A l’é vegnua l’enneximo scontro tra o Governo e a magistratua l’emergensa migranti in Italia.
À açende a miccia l’é stæto unna sentensa da giudiçe Iolanda Apostolico do tribunâ de Catania ch’a no l’à convalidou o trategnimento de trei tunexin consciderando l’urtimo decreto in contrasto co-a normativa europea.
A prescidente do Conseggio Giorgia Meloni a l’à dito d’ësighe arrestâ de natta e a l’à definio «da no credde» e motivaçioin, o Governo o l’à annonçiou ch’o faià recorso, l’Anm a l’à defeiso a collega.
A giudiçe a l’à parlou de «costion giuridica, ch’a no vëgne personale».
Ma un video pubricou da-o ministro Salvini o mostra l’Apostolico inte unna manifestaçion do 2018 contra a poliçia pe domandâ de fâ desbarcâ i migranti da-a nave Diciotti.
Lê a l’à respòsto: «Ea lì pe avansâ che ghe fïse di atri scontri».
A Lega a ne domanda a radiaçion, l’Anm a dixe ch’a veddià «se e comme intervegnî», ma a manifesta da preoccupaçion pe-o ­­«screening in scî giudiçi» e a sostëgne che a poxiçion tersa a se mesue co-i provedimenti.
Campi Flegrei, torna a poia: inte 3 meixi o cian d’evacuaçion
Ancon da poia in Campania pe-o neuvo sciammo de tæramòtti inta zöna di Campi Flegrei.
Un scrollon fòrte, do quarto graddo Richter, o l’é stæto sentio à Napoli inta seiaña di 2 d’ottobre.
O governo o l’à approvou un decreto ch’o prevedde un cian d’evacuaçion da tiâ zu da chì a trei meixi e unn’analixi do reisego di sciti con de construçioin.
Ghe saià ascì di neuvi fondi pe-a proteçion çivile, 52 mioin e passa, ascì che a Region Campania a no l’à vosciuo parteçipâ: «Speremmo ch’a cange d’idea inte settemañe che vëgnan», o l’à dito o ministro Nello Musumeci.
Intanto l’é comensou e preuve d’evacuaçion inti uspiæ e gh’é de quelli Commun, comme Pozzuoli, ch’an za inandiou e verifiche in scî edifiçi de propietæ.
Ruscia, o Putin o l’annonçia: «O neuvo miscile nucleare o fonçioña»
O prescidente ruscio Vladimir Putin o l’à affermou che Mosca a l’à conduto con bon exito l’urtima preuva do miscile nucleare Burevestnik.
Segondo i rusci, l’arma a l’avieiva unna portâ teòrica fin à 20mia chillòmetri e a porrieiva xoâ à 50-100 metri d’ertixe sensa fâse vedde da-i radar, donca o se porrieiva addeuviâ pe corpî i Stati Unii ascì.
Intanto o prescidente american Joe Biden o l’à domandou a-o Congresso ciù dinæ pe l’Ucraina apreuvo che o Pentagono o l’à avvertio che i fondi son a-e cannie.
In ponto guæra, 50 persoñe e passa son mòrte inte un attacco ruscio in sce Kupiansk e à Karkhiv un miscile o l’à corpio un palaçio: tra e vittime un figgeu de 10 anni trovou sensa vitta insemme à seu madonnâ.
Murcia, inçendio inte doe discoteche: 13 mòrti e ferii
Inçendio catastròfico à l’arba do 1° d’ottobre inte doe discoteche de Murcia, çittæ spagnòlla de 400mia abitanti abbinellâ con Zena.
O feugo, o fumme e i derui de struttue an caxonou 13 mòrti e dexeñe de ferii.
Atre 5 persoñe ch’ean desperse son stæte attrovæ vive e in boña sanitæ.
I pompê son arriëscii à asmortâ e sciamme dòppo de oe de travaggio.
Segondo e primme ipòtexi l’inçendio o l’é stæto descadenou da un curtoçircuito, ma di video scompartii in scî social network mostran de gente con di furgai piccin açeixi tanto che ballan.
Da quello ch’o l’à fæto savei o Commun, i locali Teatre e Fonda Milagros no gh’aivan de liçensa e no poeivan manco arvî: do 2022 aivan reçevuo l’ordine de serrâ pe de violaçioin de nòrme de seguessa.
O Premio Nobel pe-a paxe à l’attivista iraniaña Narges Mohammadi
A Narges Mohammadi, attivista iraniaña pe-i driti de dònne, in prexon da-o 2016, a l’à reçevuo o Premio Nobel pe-a paxe.
«A seu lòtta coraggiosa a l’à comportou di enormi costi personali», o l’à affermou o comitato pe-o Nobel.
A Mohammadi a l’é stæta arrestâ 13 vòtte e condannâ 5 vòtte pe un totale de 31 anni de prexon e 154 frustæ.
«Un momento stòrico pe-a lòtta pe-a libertæ in Iran», o commento da famiggia.
O Nobel pe-a meixiña o l’é anæto à l’ongareise Katalin Karikó e l’american Drew Weissman pe avei inandiou i studdi ch’an portou a-e vacciñe à Rna messaggê contra o Covid.
O premio pe-a letteratua o l’é stæto assegnou a-o norvegeise Jon Fosse pe-i seu travaggi de tiatro e «pròsa innovativa».
Lê o s’é dito «mäveggiou, ma no guæi».
Festin à luxe rosse à Zena, sponta o nomme do viçeprescidente Piana.
Lê: «Mai stæto lì»
Festin con dröga e prostitute pe ingraçiâse i personaggi ciù importanti da çittæ.
L’é quello che l’é vegnuo feua da unn’investigaçion da Procua de Zena pe detençion e vendia de cocaiña e façilitaçion da prostituçion ch’a l’à portou à l’arresto de l’architetto Alessandro Cristilli e de l’abergatô Christian Rosolani.
Inte l’ordinansa se leze ascì o nomme do viçeprescidente da Region Liguria Alessandro Piana, che inte unn’interçettaçion o l’é mensunou da-o Cristilli comme invitou à unna seiaña a-o 1° de marso do 2022 insemme a-o Pietro Biglia di Saronno, scrivan ben ben conosciuo à Zena e passou prescidente da Filse.
«No son mai stæto à un festin, mai anæto con de prostitute e no ò mai piggiou de dröghe.
Quella seia ea à cà mæ à travaggiâ», o l’à deciarou inte unna conferensa stampa o Piana, ch’o no l’é indagou ma o l’à domandou d’ëse sentio da-a Procua.
O caxo o l’é finio de botto in conseggio regionale donde tutti an manifestou da solidarietæ a-o viçeprescidente levou o Ferruccio Sansa, ch’o n’aiva ciammou e dimiscioin con un scrito in sce Facebook donde se parlava de «bunga bunga».
Da lì à pöco un atro caxo giudiçiäio o l’é scciuppou pròpio in sciô Sansa: seu moggê, l’avvocata Valeria Valerio, a l’é indagâ insemme con un fratte pe concorso in çirconvençion d’inabile e gh’é stæto sexio o conto in banca in commun co-o maio.
«Me fio da magistratua – o l’à commentou o conseggê –.
A costion a tocca o lou de mæ moggê e a no l’à da fâ co-o mæ ròllo instituçionale».
A Lega però a no l’à mancou de besiggiâlo: «Se ti fïsci coerente con cöse ti dixi ti te doviësci dimette».
Migranti, i scindichi do Gorfo de Dian scrivan a-o Piantedosi: «No a-o Cpr»
«No a-o Cpr pe-i migranti à Dian Castello, unna bomba pronta à scciuppâ».
L’é quello che pensa i sette scindichi do Gorfo de Dian, inta provinsa d’Impëia, ch’an mandou unna lettia a-o ministro de l’Interno Matteo Piantedosi pe oppoñise a-a realizzaçion do çentro inta vegia caserma Camandone.
«A struttua – se leze into papê – a l’é inte un scito de prexo, à pöca distansa da de importante struttue de reçevimento e de commerçio».
L’anscietæ a l’é ligâ sorviatutto à l’economia turistica: «O danno – scrive i scindichi – o porrieiva ëse stramesuou in termini de produto interno regionale».
Segondo o Cristiano Za Garibaldi, primmo çittæn de Dian, «s’é apreuvo à zugâ co-o feugo, sta chì a l’é unn’ipòtexi da matti».
O Piantedosi, inta prefettua d’Impëia, o l’aiva taggiou feua l’idea de mette o Cpr à Ventemiggia, ascì che o scindico Flavio Di Muro o saieiva stæto d’accòrdio.
In Liguria mai coscì cado à ottobre inti urtimi vint’anni
I primmi dexe giorni d’ottobre do 2023 son stæti i ciù cadi in Liguria di urtimi vint’anni.
À dîlo son i dæti de l’Arpal: a temperatua media da giornâ a l’é stæta de 19,2 graddi, a ciù erta de tutto o periodo, à peto de unna media climatològica de 15,7 graddi.
O record avanti o l’é stæto marcou do 2009 e do 2004 con unna temperatua media de 17,4 graddi.
Allargando a vista se peu dî ascì che inte l’erco ch’o va da-o 1° de zugno a-i 30 de settembre s’é registrou unna media de 21,7 graddi, pe unna stissa ciù bassa che i 21,8 do 2003.
L’anomalia in relaçion a-i vint’anni a l’é de 1,2 graddi, un segnâ importante segondo i esperti.
St’anno chì à Zena, con 37,9 graddi a-i 21 d’agosto, s’é toccou a temperatua ciù erta in çittæ fin da-o 1833.
Oua però cangia tutto: da-a meitæ do meise arriva unna perturbaçion ch’a pòrta do tempo grammo e de l’äia ciù fresca.
In sciâ fin, un assazzo d’ötunno.
O gazzo o l’é torna à reisego, a Meloni a xeua in Africa
Torna l’allarme pe l’energia in Italia dòppo scciuppou a guæra in Isræle.
A prescidente do Conseggio Giorgia Meloni a l’é anæta in vixita in Mozambico e Congo insemme à l’amministratô delegou de l’Eni Claudio Descalzi.
A crixi partia da l’Ucraina a l’é ancon viva e i avvegnimenti into Levante de Mezo porrieivan pezoâ a scituaçion, visto che l’Algeria, co-a quæ l’Italia a l’à firmou di accòrdi pe-a fornitua de gazzo, a l’é da-a parte de Hamas.
Coscì o governo o çerca d’arvî di neuvi canæ.
Za inte sti giorni o prexo do gazzo in sciô mercou d’Amsterdam o l’é montou do 15%, arrivando à 53 euro a-o megawattoa, e anche l’Agençia internaçionale de l’energia a l’à avvertio da poscibile farta de gasòlio in Euröpa pe l’inverno che vëgne.
O Cnel o bòccia o saläio minimo: «Megio a contrattaçion collettiva»
O Conseggio naçionale de l’economia e do travaggio o l’à affondou o saläio minimo.
Into papê approvou à maggioransa – conträie Cgil, Uil e Usb – se sostëgne che sta mesua a no daieiva recatto ni a-o problema do travaggio pöveo ni a-a prattica do dumping di contræti, e se propoñe incangio de pontâ in sciâ contrattaçion collettiva.
«Ciufito beseugna programmâ e mette in deuvia, inte un cian d’açion de ciù anni, di interventi organichi – a l’à dito a Meloni –.
A l’é a stradda che o Governo o veu piggiâ ciù a-a spedia che se peu, tegnindo in mascimo conto e indicaçioin e i conseggi», anche quelli ch’arrivian da l’oppoxiçion.
Unna tariffa minima de retribuçion inti settoî ciù critichi a l’ea stæta propòsta da çinque esperti, ma a l’é stæta refuâ.
Pe-o prescidente do Movimento 5 Stelle Giuseppe Conte s’é compio «o delitto perfetto».
O segrettäio da Cgil Maurizio Landini o sponcia torna pe-o saläio minimo inte unna lezze in sciâ representansa: «No se peu ëse pagæ 5 ò 6 euro à l’oa, son de paghe da famme», o l’à attaccou.
Zoeno de 23 anni o s’ammassa in sce TikTok, l’ombra do cyber-bulliximo
Un zoeno de 23 anni de Bològna o s’é ammassou tanto ch’o l’ea in diretta in sce TikTok, o social network donde ghe stava apreuvo 300mia persoñe. Inquisitor Ghost o l’ea o seu nommiagio, comme un di personaggi do videozeugo Call of Duty.
Segondo çerte testimonianse o zoeno o saieiva stæto vittima de cyber-bulliximo: o l’avieiva conosciuo in sciâ Ræ unna figgia ch’a s’ea dita grande sciben ch’a l’aiva 17 anni, dapeu lê a l’avieiva spantegou in gio i messaggi tra de loiatri pe fâlo accaxonâ de pedofilia.
«A giöxia de ste persoñe cattie a l’à ammassou mæ figgio», o l’à scrito seu poæ parlando de unna «stöia fäsa» ch’o l’avieiva portou à moî pe «protezise» da-a vergheugna.
A Procua a l’à averto unn’investigaçion sensa indagæ e sensa ipòtexi de reato.
In sciô caxo ghe travaggia i carabinê.
Hamas o l’attacca Isræle, scceuppa unn’atra guæra: i mòrti son za miggiæa
Isræle o l’é in guæra.
A-i 7 d’ottobre Hamas o l’à comensou un attacco da-a Striscia de Gazza con un deruo de furgai e de incurscioin da tæra e da-o mâ.
«L’inandiavimo da doî anni», o l’à dito un di cappi de l’organizzaçion palestineise.
Corpio anche Tel Aviv e Gerusalemme.
I mòrti e i ferii son za de miggiæa da tutte doe e parte.
O primmo ministro Benjamin Netanyahu, sciben che accaxonou pe-o fallimento di serviçi de seguessa, o l’à reçevuo l’incarrego pe formâ un governo d’unitæ naçionale: «A saià unna guæra longa e dua – o l’à annonçiou – ma mettiemo sotta Hamas comme l’Isis».
Dexeñe d’ostaggi son prexonê di miliçien islamisti.
Isræle o l’à destaccou tutte e fornitue d’energia, ægua e mangiâ a-i palestineixi into territöio de Gazza.
Di figgeu piccin son stæti ammassæ inti kibbutz: inte quello de Kfar Aza i sordatti isrælien an contou d’aveine trovou 40 sensa vitta, çerti co-a testa taggiâ.
Gh’é di zoeni bruxæ vivi e intreghe famigge destrute à sangue freido.
Intanto l’exerçito d’Isræle o l’à commandou l’evacuaçion de tutti i çivili da Gazza, un mion e passa de persoñe, in previxon de unn’offensciva totale contra Hamas.
L’Onu a l’à domandou de tornâ inderê pe no avei de «conseguense umanitäie devastante».
Inte tutto o mondo cresce l’attençion in scî poscibili obiettivi di terroristi.
«Hamas o l’é o mâ sccetto», o l’à dito o prescidente american Joe Biden parlando a-e communitæ ebraiche e confermando l’arrembo à Isræle.
A Ruscia, incangio, a s’é dita «mäveggiâ» pe l’attacco.
Ucraina, o Zelensky: «Me candido torna solo se va avanti a guæra»
O Volodymyr Zelensky, o prescidente de l’Ucraina, o l’é pronto à candidâse torna a-e eleçion ma solo se a guæra a l’anià avanti.
Coscì o l’à dito inte unn’intervista à unna televixon da Romania: «Se a guæra a va avanti scì, se a guæra a finisce no. No pòsso scappâ into mezo da guæra», o l’à affermou.
Intanto o Zelensky o l’à fæto unna vixita à sorpreisa into quartê generale da Nato à Bruxelles, reçevuo da-o segrettäio Jens Stoltenberg.
«Oua l’é importante che no ne lasciæ da soli», o l’à dito con domandâ di aggiutti pe un scistema de defeisa d’äia «pe scorrî i rusci da-o nòstro territöio».
«Noiatri semmo da arente à l’Ucraina, a l’é importante pe tutta a Nato – o l’à respòsto o Stoltenberg –.
A vòstra battaggia a l’é a nòstra ascì, v’aggiuttiemo pe fin che saià neçessäio».
Desinformaçion e terroriximo, a Commiscion europea a l’indaga in sce X
A Commiscion europea a l’à averto unn’investigaçion in sce X, coscì se ghe dixe a-o social network che unna vòtta o l’ea Twitter, pe di contegnui de desinformaçion, terroriximo, violensa e instigaçion à l’agrua vegnui feua dòppo l’attacco de Hamas contra Isræle.
L’annonçio l’à dæto o commissäio pe-o Mercou interno, o Thierry Breton, apreuvo à unna lettia de reciammo mandâ a-o Elon Musk.
Visto cha l’é uña de ciattaforme boñe à influensâ o mercou, «X a l’é tegnua à stâ apreuvo à tutte e dispoxiçioin do Digital Services Act – remarca a Commiscion europea – compreiso a valutaçion e mitigaçion di reiseghi ligæ a-a diffuxon de contegnui inlegali, desinformaçion, violensa de genere e quæsesegge effetto negativo in sce l’exerçiçio di driti fondamentali, di driti di figgeu, da seguessa pubrica e do benstâ da mente».
Caxo festin, o Piana sentio in procua.
O Ferrando: «Gh’ea mi ascì, ma ninte sesso ò dröga»
Neuvi avansamenti de l’investigaçion da Procua de Zena in scî festin con prostitute e dröga ch’a l’à portou à l’arresto de l’architetto Alessandro Cristilli e de l’imprenditô Christian Rosolani.
A-i 19 d’ottobre l’é stæto sentio da-o cappo da Procua Nicola Piacente o viçeprescidente da Region Alessandro Piana, ch’o l’aiva domandou de parlâ co-i magistrati, sciben ch’o no l’é indagou, dòppo sciortio o seu nomme da l’ordinansa de custòdia preventiva.
O verbale de l’incontro o l’é stæto misso sotta segretto, coscì comme l’interrogatöio da Jessica Nikolic, uña de prostitute presente à quelle seiañe, za arrestâ into passou pe estorscion: lê ascì a l’aiva vosciuo fâse sentî.
Inte unna memöia o scrivan Pietro Biglia di Saronno o l’à ammisso d’ëse stæto da-o Cristilli ma solo pe unna çeña de travaggio e o l’à denegou che ghe fïse o Piana.
Mæximo pe-o Mauro Ferrando, avvocato e prescidente do Pòrto Antigo: «Ea lì ma nisciun m’à offerto ni da dröga ni de prestaçioin sessuale», o l’à deciarou inte unna nòtta.
O progetto do Skymetro: sëi staçioin e dogge colisse, pronto do 2027
O Commun de Zena o l’à presentou o progetto do Skymetro, o prolongamento da metropolitaña in sorvelevâ da Brignoe à Moassaña.
I travaggi, o l’à annonçiou l’assessô Matteo Campora, comensian à mazzo do 2024 e saian finii da lì à trei anni.
Sëi staçioin, 11 menuti pe percorrî tutto o cammin, frequensa mascima de 6 menuti graçie a-e colisse dogge in sce tutta a linea, 398 mioin za finançiæ da-o Governo i numei prinçipæ do progetto.
I pilloin no saian pösæ into Besagno ma in sciâ stradda.
In sciâ covertua ghe saià di pannelli solari che fornian a-o manco a meitæ de l’energia che ghe vorrià.
Fin à Marasci o Skymetro o passià in sciâ riva drita, dapeu o corrià in sciâ manciña fin à Moassaña.
L’intençion de Tursci a l’é quella de trovâ atri 200 mioin pe arrivâ fin à Prou con doe staçioin in de ciù e 5 menuti de viægio in azzonta.
Fäsa mega descoverta à l’uspiâ de Bordighea
A louava comme mega a-o ponto de primmo intervento de l’uspiâ de Bordighea, ma a no l’ea inscrita à l’ordine.
Pe sta raxon unna dònna de 56 anni de Turin, a Enrica Massone, a l’é indagâ da-a Procua d’Impëia pe exerçiçio abuxivo da profescion, fäso e sfrouxo.
A Massone a l’ea stæta assonta da-a soçietæ Igea de Romma ch’a fornisce do personale sanitäio à l’Asl, comm’a l’à ascciaio l’açienda inte unna nòtta.
A fäsa mega, ch’a l’aiva za de condanne pe sfrouxo e çirconvençion d’inabile, a l’aiva consegnou unn’autoçertificaçion donde a diva d’ëse inscrita à l’ordine, ma in veitæ a no l’aiva nisciun titolo, manco quello universcitäio.
Quand’a l’é stæta descoverta a l’aiva za fæto tre turni.
O Governo o l’avaa a maneuvra, 28 miliardi e testo bloccou
O Conseggio di ministri o l’à avou a maneuvra finançiäia pe-o 2024, un testo da 28 miliardi (4 solo che pe-a reforma de l’Irpef) ch’o no saià de bon cangiâ, visto che a maggioransa a s’é impegnâ à no presentâ di emendamenti.
Unna maneuvra «seria e realistica ch’a conçentra e risòrse in sce gren prioritæ», a l’à dito a prescidente Giorgia Meloni.
Renovou pe un anno o taggio do conio fiscale ch’o varrià pöcassæ 100 euro a-o meise pe 14 mioin d’italien.
Sette miliardi van pe-o reneuvo di contræti da pubrica amministraçion, di quæ 2 pe-a sanitæ.
Pe-a revalutaçion de penscioin apreuvo à l’inflaçion gh’é 14 miliardi, ma saià ciù diffiçile anâghe primma.
A-e moæ con doî figgi e passa i contributi î paghià o Stato e da-o segondo figgio in avanti o nio o saià de badda.
Pe ascurtî e liste d’atteisa da sanitæ se porrià accattâ ciù prestaçioin da-i privæ.
E i foresti no communitäi dovian pagâ 2mia euro à l’anno pe inscrivise a-o serviçio sanitäio naçionale.
Contra a maneuvra a Cgil a l’é pronta à ciammâ o sciòpero generale.
A Meloni a l’annonçia: «Co-o Giambruno a l’é finia»
«A mæ relaçion co-o Andrea Giambruno, duâ squæxi pe dex’anni, a finisce chì».
Coscì, con un scrito in scî social network, a prescidente do Conseggio Giorgia Meloni a l’à annonçiou a fin da seu stöia co-o giornalista da Mediaset.
«E nòstre stradde s’en spartie da pe coscì», a scrive a premier, ma a notiçia a l’arriva giusto dòppo e neuve registraçioin feua d’onda pubricæ da Striscia la notizia donde o Giambruno o fa de propòste ardie à de colleghe e o parla d’incontri à trei ò quattro, dapeu però o l’azzonze: «Cös’aviò dito?
Se rie, se burla».
A Meloni, into seu messaggio, a ô ringraçia «pe-i anni belliscimi passæ insemme» e «pe aveime regallou a cösa ciù importante da mæ vitta, nòstra figgia Ginevra».
E in sciâ fin a se leva o dente contra «tutti quelli ch’an sperou de frustâme con corpîme in cà»: che saccian «che a pria a l’arresta pria e a stissa a l’é solo ch’ægua».
Caxo scommisse e Fabrizio Corona, zugoei de ballon inta boriaña
O caxo de scommisse o l’invexenda o mondo do ballon italian tra l’investigaçion da Procua de Turin e e revelaçioin do Fabrizio Corona, sciortio d’in prexon e tòsto ospitou da ciù programmi televixivi.
O primmo tiou drento o l’ea stæto o Nicolò Fagioli da Juventus ch’o l’à za accordou co-a procua da Figc 7 meixi de fermo da-o ballon e un programma de cua.
I zugoei da Naçionale Sandro Tonali e Nicolò Zaniolo an dovuo lasciâ o retio apreuvo ch’an reçevuo un avviso de garançia e un atto de perquixiçion: o Tonali, che ancheu o zeuga into Newcastle, o l’à ammisso ch’o pontava in sce Milan e Brescia.
Ma o Corona o l’à fæto di atri nommi: o Nicola Zalewski e o Stephan El Shaarawy da Romma, o Federico Gatti da Juve e o Nicolò Casale da Laçio.
A Procua de Turin a l’à smentio: «Nisciuña evidensa».
E, tanto ch’arriva e primme quæle contra o Corona, a seu suppòsta vivagna a s’é presentâ a-o Cerbero Podcast pe dî ch’a l’aiva «parlou à stramesci» e che l’ea tutto inventou.
Guæra Hamas-Isræle, strage à Gazza: o mistëio de l’attacco à l’uspiâ
Strage de çivili à l’uspiâ de Gazza, bombezzou inta seiaña di 17 d’ottobre: segondo i palestineixi i mòrti saieivan 500 e passa con çentanæa de ferii.
Isræle e Hamas s’accaxoñan un con l’atro pe-a responsabilitæ de l’attacco ch’o l’à fæto orrô à tutto o mondo.
Pe-i Stati Unii a corpa a l’é de Hamas «ma no stæ à fâ i nòstri mæximi erroî», o l’à avvertio o prescidente american Joe Biden in vixita à Tel Aviv.
A battaggia però a se mescia verso a striscia de Gazza: «Hamas comme i nazisti, scombattei comme di lioin», o l’à dito o prescidente isrælian Netanyahu a-i seu sordatti.
Hamas o l’à misso in gio o primmo video de un ostaggio, unna figgia isræliaña de 21 anni con naçionalitæ ascì franseise ch’a conta: «Tornava d’inte unna festa, m’an portou à Gazza.
Ve ne prego, fæme sciortî de chì».
Graçie à unn’inteisa tra Isræle, Egitto e Stati Unii se porrià arvî o passo de Rafah pe fâ arrivâ di aggiutti a-a popolaçion palestineise.
Attentato à Bruxelles, mòrti doî svedeixi: l’Euröpa a l’à torna poia
Torna o terrô into cheu de l’Euröpa.
Inta seiaña di 16 d’ottobre doî svedeixi son stæti ammassæ into çentro de Bruxelles da un òmmo ch’o l’à criou «Allah akbar» e o l’à tiou con un kalashnikov da unna möto in corsa.
E vittime ean lì pe ammiâ unna partia de ballon co-o Belgio, sospeisa e dapeu sbiffâ pe raxoin de seguessa.
Inte un video l’attentatô – Lassoued Abdeslam o seu veo nomme – o deciarava d’appartegnî a-o Stato islamico e da lì à pöco l’agençia de propaganda de l’Isis a l’à revendicou l’attacco.
L’òmmo o l’é stæto ferio à mòrte inte un scontro co-a poliçia: partio da-a Tunexia, desbarcou à Lampedusa do 2011, o l’ea stæto torna in Italia dex’anni ciù tardi.
Mascimo livello d’allerta pe-o terroriximo inte tutta l’Euröpa, 11 Paixi (tra i quæ l’Italia) an sospeiso Schengen e an misso torna i contròlli a-e frontee.
X à pagamento, o Musk o fa pe da bon: se parte inte doî Paixi
Novitæ into mondo di social media.
O propietäio de X Elon Musk, dòppo aveighe levou o nomme Twitter, o veu rendilo à pagamento pe tutti.
Se comensa con unna preuva pe-i inscriti de Neuva Zelanda e Filippiñe, un abbonamento de squæxi un dòllaro à l’anno pe poei deuviâ ascì de fonçioin de base, comme pubricâ di messaggi.
L’idea a saieiva quella de contrastâ o spam e l’attivitæ di bot, i profî fäsci che carregan di contegnui in automatico.
L’é di meixi che o Musk o l’annonçia sto cangiamento che segondo l’opinion di analisti o dovieiva servî à recheugge un pö de dinæ, visto che a ciattaforma, accattâ pe 44 miliardi d’euro, a no l’é guæi saña.
De atre voxe afferman che o social o porrieiva sciortî da-a disponibilitæ pe l’Union Europea perché o miliardäio o no saieiva contento de regole in scî serviçi digitali.
Tempo grammo in Liguria, into Levante i sciummi fan torna poia
Settemaña de tempo grammo in sce Zena e o Levante da Liguria, pe fortuña sensa guæi de danni.
A-i 24 d’ottobre a-a seia s’é visciuo di momenti de poia à Recco e Rapallo donde i riæ son stæti in scî pissi d’anâ de sorva apreuvo a-o deruo ch’o l’à portou ciù che 100 millimetri d’ægua inte unn’oa tra o Tigullio e o Gorfo Pareiso.
Allagamenti e frañe inte tutta a zöna.
L’autostradda A12, vegnua unna pisciña, a l’é stæta serrâ tra Recco e Rapallo.
Differenti sciummi an passou o livello de guardia: o Besagno a-a Preisa, l’Entella, a Væa e l’Aito.
Inta nottoaña tra-i 26 e i 27 d’ottobre neuva allerta into Spezzin, donde l’é tornou o peson de l’alluvion à 12 anni da-o desastro.
Vento fòrte à 100 km/h e passa, dexeñe d’erboi cheiti in scê stradde, quarche allagamento in çittæ ma sensa de gròsse conseguense.
Dapeu o spettacolo di mouxi ascì con doe persoñe ferie à Zena: pe fortuña no son grave.
Oua s’aspeta un neuvo pezoamento.
À Zena l’assemblea di scindichi italien, tutti contra i taggi
Zena capitale di commun italien pe trei giorni con l’assemblea naçionale de l’Anci averta a-i 24 d’ottobre da-o prescidente da Repubrica Sergio Mattarella a-o padiggion Jean Nouvel into cantê do Waterfront.
De de chì s’é levou o crio di scindichi contra i neuvi taggi a-i enti locali previsti da-o Governo, 600 mioin pe çinque anni: «Sensa dinæ no poemo garantî i serviçi».
I primmi çittæn inscistan pe poei fâ o terso mandato, ancheu proibio da-a lezze.
Son stæti 14 i ministri intervegnui à l’assemblea, 7mia tra scindichi, amministratoî e òspiti.
Presente o commissäio europeo Gentiloni, a Meloni a l’à mandou un messaggio in video.
Inte l’occaxon o scindico de Zena Marco Bucci o l’à proposto de dâ un neuvo nomme à l’inno d’Italia: «L’à scrito doî zeneixi, o Mameli e o Novaro: dimmoghe A Zeneise comme à l’inno franseise se ghe dixe A Marseggeise».
Unn’idea che in çittæ a no l’é piaxua à tutti.
O særa à ciave i genitoî inta stançia, òmmo arrestou à Zena
Un òmmo de 49 anni o l’é stæto arrestou à Zena perché o l’aiva serrou inta stançia i seu genitoî.
I doî ançien, d’83 e 80 anni, no an posciuo fâ atro che ciammâ aggiutto cacciando zu da-o barcon un biggetto appontou à un oegê con scrito: «Semmo serræ in cà, ciammæ quarchedun e vegnî con unna machina sotta o barcon».
I fæti son avvegnui inte un appartamento de San Fruttoso into doppodisnâ di 24 d’ottobre.
Un ch’o passava de lì o l’à visto o messaggio e o l’à avvertio a poliçia.
Da quello che s’é capio, l’òmmo o l’aiva rattellou co-i seu pe de raxoæle, loiatri s’ean trovæ poia e coscì s’ean refollæ inta camia, ma o figgio o l’à serrou co-a ciave e o î à lasciæ lì pe de oe, sensa mangiâ, sensa telefono e fiña sensa luxe.
In sciâ fin i doî ançien no an vosciuo denonçiâlo, ma gh’an pensou i poliçiòtti che l’an ligou pe sequestro de persoña.
A maneuvra in Parlamento, a Meloni: «Nisciun problema co-a maggioransa»
Oe determinante pe-a maneuvra finançiäia ch’a comensa o seu cammin in Parlamento.
Tra e ipòtexi vegnue feua inti urtimi giorni gh’ea quella de un prelevamento forsou in scî conti correnti pe chi à di poffi co-o fisco, ma a nòrma a l’é stæta taggiâ feua da-a mæxima prescidente Giorgia Meloni: «No se ne parla», a l’avieiva dito a-i seu.
Tra i ponti ciù diffiçili pe unn’inteisa tra e fòrse de maggioransa, stante e prescioin da Lega, gh’é e penscioin: dovieiva bastâ 62 anni d’ançianitæ e 41 de contributi, ma pe reçeive l’assegno besorrià aspëtâ da-i 6 a-i 9 meixi.
E dovieiva scentâ l’antiçipo a-o 2024 pe l’adattamento a-a speransa de vitta quæ se segge l’etæ.
Fratelli d’Italia a fa sprescia pe tiâ sciù e tasce in scê pixoin turistiche, Forza Italia a ponta i pê.
Ma a premier a l’assegua torna: «No gh’é nisciun problema tra mi, o Salvini e o Tajani».
In Italia 2 mioin de pövei, o 63% de famigge o fadiga à arrivâ a-a fin do meise
In Italia a-o manco o 63% de famiggie o giamiña à arrivâ a-a fin do meise e ciù che 2 mioin son in povertæ assolua.
I dæti son quelli de l’Eurostat e de l’Istat e fotògrafan unna scituaçion in pezoamento.
I pövei son l’8,3% de tutta a popolaçion, l’anno passou ean 7,7%, 165mia famigge in ciù.
A misëia a l’é caxonâ sorviatutto da-o montâ de l’inflaçion.
Drammatico o numeo di minoî in povertæ: 1 mion e 270mia, o 13,4% contra o 12,6% de l’anno passou.
Tra chi no l’é pöveo segondo i limiti de convençion, tanti fadigan o mæximo, ben ben de ciù che a media europea ch’a s’afferma à 45,5%.
O dæto italian o l’é o ciù pezo tra i gren Paixi e o passa avanti à Germania, Fransa, Polònia, Spagna e Portogallo.
Meghi sançionæ pe «tròppo travaggio», intervëgne o Mattarella
Sançionæ pe avei travaggiou tròppo.
O l’é capitou à trei primäi do Policlinico de Bari, destinatäi do provedimento de l’Inspettorato do travaggio ch’o gh’à contestou a violaçion de norme in scê pöse di meghi e di infermê inte l’emergensa Covid.
Un caxo ch’o l’à fæto ben ben do sciato: à tiâlo sciù l’é stæto o primäio do pronto soccorso Vito Procacci, ch’o l’à scrito una lettia a-o prescidente da Repubrica Sergio Mattarella.
Intanto o prescidente da Federaçion naçionale di Ordini di meghi, o Filippo Anelli, o l’à contattou a ministra Elvira Calderone.
A sançion a l’é stæta primma sospeisa da l’Inspettorato, e dapeu scassâ apreuvo à l’intervento do Mattarella.
Oua l’Ordine di meghi o domanda a-o Governo un cian straordenäio d’assonçioin.
Isræle o l’incomensa l’attacco de tæra à Gazza, scontro co-o segrettäio de l’Onu
Isræle o l’à comensou un pesante attacco definio «mai visto primma» inta Striscia de Gazza con cari armæ e cannonæ insemme a-i bombardamenti da l’äia.
A-i 25 d’ottobre o prescidente Netanyahu o l’aiva confermou l’invaxon de tæra, tegnindola pe-a sola mainea de levâ da mezo Hamas e liberâ i ostaggi.
Intanto l’é scciuppou o caxo mediatico in scê poule do segrettäio generale de l’Onu António Guterres davanti a-o Conseggio de seguessa: «L’é importante reconosce che i attacchi de Hamas no son arrivæ da-o ninte.
O pòpolo palestineise o l’é stæto sottopòsto à 56 anni d’occupaçion ch’a leva l’äia».
O ministro de l’Estranxeo isrælian Cohen o l’à tòsto ciammou e dimiscioin.
Ma o Guterres o l’aiva dito ascì che «e proteste do pòpolo palestineise no peuan giustificâ i attacchi de Hamas».
E defæti o l’à rebattuo: «L’é fäso ch’agge giustificou i terroristi».
De tutt’atro cô e deciaraçioin do prescidente turco Erdogan in sce Hamas: «No son di terroristi ma di liberatoî che scombattan pe-a seu tæra».
Stati Unii, instruttô de l’exerçito o spara in scê gente: 18 mòrti
Ennexima strage ligâ a-e arme da feugo inti Stati Unii.
Into Maine un passou instruttô de tio de l’exerçito american o l’à sparou con un scceuppo inte un ristorante e in sce unna festa de zoeni inte un bowling e o l’à ammassou 18 persoñe con ferîne 13, çerte in condiçioin grave.
E autoritæ an conseggiou a-i abitanti d’arrestâ in cà e de serrâ e pòrte co-a ciave.
O prescidente Joe Biden o l’à domandou torna a-o Congresso d’approvâ a proibiçion pe-e arme d’assato e unna streita in scî contròlli: «O l’é o minimo che poemo fâ pe-i americhen costreiti à vive con di segni fixichi e mentali pe sto neuvo attacco sensa senso».
O Robert Card – sto chì o nomme do responsabile – o l’ea introu inte l’exerçito do 2002, ma o l’à comensou à avei di problemi de testa che no l’é guæi e a stæ passâ o l’é stæto recoverou inte un çentro speçailizzou.
O 45% di africhen in Euröpa vittima de razziximo e discriminaçion
Squæxi a meitæ de persoñe d’origine africaña in Euröpa a l’é vittima de razziximo e discriminaçion inta vitta de tutti i giorni.
L’é quello che vëgne feua da unn’investigaçion de l’Agençia de l’Union Europea pe-i driti fondamentali: o 45% di intervistæ o dixe d’ëse stæto discriminou pe-a razza inti çinque anni avanti.
Do 2016 sta fraçion a l’ea 36%.
Into menuo, l’Italia a tocca o 44%, ma in Austria e Germania o dæto o passa o 70%.
O 34% o s’é sentio discriminou inta çerchia do travaggio, o 31% in sciô travaggio.
O 30% o dixe d’avei patio di asciddi pe caxon da razza, ma squæxi nisciun va à denonçiâli.
Lebecciadda e tempo grammo in Liguria, danni da-o mâ a l’entrotæra
Unna fòrte lebecciadda à s’é abbattua a-i 3 de novembre in sce Zena e e rivee da Liguria, in particolâ quella de Levante, caxonando di guasti, di asciddi e di ferii.
I mouxi, erti 6 metri e passa, son arrivæ in scê stradde e an allagou ben ben di sciti.
À Camoggi un ristorante o l’é vegnuo zu.
À Sestri Levante o mâ o l’é introu inti carroggi do paise.
À Zena un òmmo o l’é stæto investio da unn’onda à Ponta Vagno e o l’é finio in rianimaçion à l’uspiâ San Martin.
L’Aurelia a l’é stæta serrâ pe ciù træti da Levante à Ponente, problemi ascì pe-i treni.
Danni in scê passaggiæ de Nervi e Otri.
O prescidente da Region Giovanni Toti o l’à annonçiou ch’o domandià o stato d’emergensa e o l’à convocou e assoçiaçioin de categoria pe-a conta di guasti.
Inti giorni avanti o tempo grammo o l’aiva mandou in crixi l’entrotæra con dexeñe de frañe, stradde serræ, sciummi in piña, miggiæa de gente sensa luxe, venti a 200 km/h. Pe l’allerta meteo tutti i çemetëi à Zena son restæ serræ into giorno di mòrti.
«Pronto à moî pe-a jihad», arrestou à Zena pe terroriximo
Un òmmo de 22 anni originäio do Bangladesh o l’é stæto arrestou da-a poliçia de Zena pe terroriximo.
Da l’investigaçion da Digos, duâ pe doî anni, l’é vegnuo feua ch’o parteçipava à un’organizzaçion ligâ à Al-Qaeda ch’a veu fondâ un emirato islamico in Pakistan.
O Faysal Rahman, ch’o travaggiava inti cantê de Sestri Ponente, o se deciarava «sordatto de Allah» e «pronto a-o martirio», o l’instigava a-a jihad e a-a violensa con pubricâ e commentâ un muggio di video in sciâ Ræ e o l’ea apreuvo à imprende à deuviâ de arme da feugo, tra e quæ unna mitraggia.
A Digos a l’à fæto ascì de perquixiçioin in sce doî indagæ, un atro zoeno do Bangladesh ch’o stà à Mantova e un predicatô islamico.
Dònna strangoâ da-o maio à Saña, mòrta dòppo doî giorni
Unna dònna de 31 anni, a Etleva Bodi, a l’é mòrta dòppo ch’a l’é stæta strangoâ da seu maio Selami Bodi à Saña inta neutte tra i 28 e i 29 d’ottobre.
Moæ de quattro figgi, a l’ea stæta recoverâ in condiçioin critiche à l’uspiâ San Poulo.
O maio o l’é stæto arrestou pe assascinamento e i figgeu – o ciù grande o l’à 13 anni – son stæti consegnæ à un barba.
Tutto l’ea comensou in cà da cobia à Villaciaña: dòppo unna violenta rattella a dònna a s’ea serrâ inta stançia ma l’òmmo, dex’anni ciù grande che lê, o l’à sentio ch’a parlava a-o telefono: fòscia piggiou da-a giöxia, o gh’à misso e moen a-o còllo e o l’à streito sempre ciù fòrte fin ch’o l’à visto ch’a no respiava ciù.
Da lì à doî giorni a l’à finio de vive.
Alluvion in Toscaña, a-o manco sëi mòrti
Toscaña in zenoggio pe l’alluvion.
A-o manco sëi i mòrti e doî i despersci apreuvo à l’esondaçion do Bisenzio inta zöna de Prato inta seiaña di 2 de novembre, quande a tempesta Ciaran a l’à investio l’Italia.
Çentanæa de persoñe son ancon in difficortæ e se ghe peu arrivâ solo con di gommoin ò di elicòtteri.
I scindichi an invitou a popolaçion à stâ a-i cen de d’ato.
Allagou l’uspiâ de Pontedera.
O prescidente Giani o l’à parlou de «scituaçion davei graviscima» e o l’à annonçiou o stato d’emergensa.
Stramesuæ i danni pe-e attivitæ produttive, segondo a Confindustria.
Burla telefònica pe-a Meloni: «A guæra in Ucraina?
Gh’é tanta stanchessa»
A prescidente do Conseggio Giorgia Meloni a l’é finia vittima de unna burla telefònica de doî còmichi rusci, Vovan e Lexus, un di quæ o s’é fæto passâ pe-o prescidente da Commiscion de l’Union Africaña.
I fæti son di 18 de settembre.
À un çerto ponto do descorso a Meloni a commenta che «gh’é tanta stanchessa da tutte e parte» in sciâ guæra in Ucraina e che «s’avvexiña o momento che tutti capian ch’emmo beseugno de unna mainea de sciortîne».
A prescidente a l’é stæta «vittima de un episòdio de pöca cua», commentan da Palaçio Chigi.
Intanto o conseggê diplomatico Francesco Talò o l’à dæto e dimiscioin.
Imprexonæ pe trafego de dröga, e doe figge italiañe tornan in libertæ
Son tornæ in libertæ a Amina Milo e a Ilaria De Rosa, e doe figge de 18 e 24 anni arrestæ prexonee in Kazakistan e in Arabia Saudita, a primma pe trei meixi, a segonda pe sëi.
Tutte doe ean stæte accaxonæ de trafego de dröga perché, segondo e autoritæ de quelli pòsti, gh’aivan trovou addòsso un pittin de hashish.
«Ò passou di momenti drammatichi, oua però son libera», a l’à dito a Milo ch’a l’avieiva patio di abuxi pe-i quæ di poliçiòtti son stæti indagæ.
A De Rosa, ch’a travaggiava comme ascistente de xeuo, a l’ea stæta fermâ à cà de un amigo into giardin de unna villa e a l’à sempre denegou i accaxonamenti.
Isræle-Hamas, Gazza delongo sotta e bombe.
Allarme antisemitiximo in Euröpa
Va avanti o conflitto tra Hamas e Isræle con di neuvi bombardamenti à Gazza pe-i quæ l’Onu a l’ipotizza di crimini de guæra.
I primmi foresti e palestineixi ferii an lasciou a Striscia da-o passo de Rafah.
O Pappa inte unn’intervista o l’à propòsto «doî pòpoli, doî stati: ògni guæra a l’é unna perdia».
Pe-o cappo de Hamas Ismail Haniyeh l’attentato di 7 d’ottobre o l’é stæto «unna reaçion a-e politiche do governo Netanyahu».
In Euröpa intanto monta l’allarme pe l’antisemitiximo: de stelle de David son stæte depente in sce de miage de cæ e banche à Pariggi.
Sempre inta capitale franseise unna dònna coverta con un vello a l’à criou «Allahu akbar» inte unna staçion: a poliçia a gh’à tiou, oua a l’é in uspiâ.
Condannou o «re de cripto-varsciue», o reisega 100 anni de prexon
O Sam Bankman-Fried, fondatô da Ftx tegnuo pe-o re de cripto-varsciue, o l’é stæto giudicou corpeive de tutte sette e imputaçioin ch’o l’aiva adòsso.
O l’ea accaxonou d’ëse l’architetto d’uña de ciù gren gazibbe finançiäie da stöia americaña e oua o reisega fin à 100 anni de prexon.
A soçietæ Ftx, fondâ do 2019, a l’ea anæta a-o fondo tutt’assemme che l’é un anno con fâ perde di miliardi de dòllari pe ben ben de casañe.
Into proçesso anche i seu conlaboratoî ciù streiti, compreiso a seu passâ galante Carolin Ellison, an testimoniou contra de lê.
Stati Unii, pe-o neuvo speaker da Camia i Romoen son cheiti pe l’omosessualitæ
L’impëio roman o l’é cheito no solo pe-a «depravaçion da soçietæ e a mancansa de moralitæ», ma anche pe corpa do «comportamento omosessuale ch’o se spantegava».
À sostegnîlo inte unn’intervista pubricâ da-a Cnn o l’ea o Mike Johnson, repubrican conservatô di ciù dui, elezzuo de fresco speaker da Camia di Stati Unii.
O Johnson, fin a-a meitæ di anni Doamia, o l’aiva conlaborou con un gruppo ch’o l’aiva comme intençion quella de «convertî i omosessuali».
Inte quelli anni o l’aiva ascì sostegnuo che «o maiezzo tra de persoñe do mæximo sesso o stà da pao co-o maiâ unna bestia de compagnia».
De frase che mettan gena fiña a-o partio repubrican che oua o porrieiva convinsilo à aggiustâ o tio.
Zena, frañe à raffega in çittæ: 20 feua de casa, 40 isoæ
Un gròsso miagion o l’é deruou in Castelletto à Zena into doppodisnâ di 9 de novembre.
À vegnî zu l’é stæto o parchezzo de un condominio.
Nisciun ferio, ma unna montagna de tæra e zetto a l’é finia adòsso a-i barcoin di palaçi de sotta, insemme a-e machine rebellæ da-a fraña.
Unna vinteña de persoñe son stæte scorrie d’in casa e trei casamenti son arrestæ sensa rescädamento za che i pompê an serrou o gazzo pe seguessa.
O l’é solo un di guasti caxonæ da l’ægua di urtimi giorni.
Unna stradda a l’é deruâ ascì à Trasta, unna quaranteña i rescidenti isoæ.
Unn’atra fraña a l’é avvegnua à Quessi in sce unna creusa.
Intanto a Region a l’à deciarou o stato d’emergensa pe-o tempo grammo e a l’à stançiou un mion e mezo pe-i travaggi da fâ ciù de sprescia.
À mette in conto anche a lebecciadda di primmi de novembre s’astimma 50 mioin de danni pe-o patrimònio pubrico e privou.
Regazzificatô, o Pd: «I tecnichi l’an bocciou».
O Toti: «Pregiudiçi»
S’açende torna a bæga in sciô regazzificatô.
«I pai di tecnichi a-i quæ o Toti o s’appellava oua son pubrichi e dixan bello ciæo ch’o no se peu stramuâ into pòrto de Saña-Voæ.
O commissäio o no gh’à ciù de scuse e o no peu no tegnî in conto quello che scrive di enti tersi».
L’attacco o l’arriva da-o Pd e in particolâ da-o conseggê regionale Roberto Arboscello ch’o l’à scrito unna lettia averta pe domandâ a-o Toti de tornâ inderê ò sedonca dâ e dimiscioin.
Pronta a replica do prescidente ligure: «A struttua do commissäio a l’à sospeiso o cammin da Conferensa di serviçi inte l’aspëtâ a valutaçion de recheita ambientale naçionale ch’a tocca pròpio a-i enti che i esponenti do Pd minsoñan inta lettia.
Se a commiscion a deciarià o progetto ammiscibile, m’imagiño che o conseggê Arboscello o l’agge e scuse pronte pe-i pregiudiçi ch’o l’à manifestou».
Sabbo neuva protesta con un corteo verso o Commun de Saña.
Mortâ in sciô Tamigi pe promeuve a Liguria, scceuppa a polemica
Un mortâ stramesuou in sce unna ciatta ch’a navega in sciô Tamigi: coscì a Liguria a l’à vosciuo promeuvise à Londra in occaxon do World Travel Market, uña de ciù importante fee turistiche do mondo.
A campagna Pesto, Masterpiece of Liguria a l’é stæta inandiâ da-a Region e pagâ mezo mion d’euro.
E pròscime tappe saian Berlin, Neuva York e Pariggi.
L’intençion a l’é quella de spantegâ a perçeçion da Liguria comme destinaçion turistica pe tutto l’anno anche co-i seu produti tipichi.
No l’é mancou però e polemiche, sorviatutto dòppo un articolo che o Secolo o l’à dedicou à l’iniçiativa ascì con de voxe critiche.
«O giornale ch’o dovieiva tegnî co-a Liguria o stà con quelli che o pesto o gh’arresta in sciô steumago?», o l’à attaccou o Toti in scî social.
«Nisciun peu dîne che notiçie pubricâ», a dua respòsta do Comitato de redaçion do giornale.
L’Italia a manda i migranti in Albania, inteisa tra i governi
A prescidente do Conseggio Giorgia Meloni a l’à firmou unn’inteisa co-o prescidente albaneise Rama in sciâ gestion di migranti.
L’accòrdio o prevedde de mette sciù di çentri pe-i rimpatri in Albania e l’intençion a l’é quella de mettili in deuvia in primmaveia pe fâghe passâ 36-39mia persoñe à l’anno, feua che i minoî, e dònne gräie e e persoñe con di problemi.
I migranti se ghe porrian trategnî fin à 18 meixi.
A commiscion europea a l’à domandou de informaçioin, tanto che l’oppoxiçion a l’attacca: pe-a Elly Schlein, segrettäia do Pd, l’accòrdio «o pâ in averta violaçion de lezze internaçionale».
E anche in Albania s’é levou di mogogni contra o Rama da-a parte da drita.
A corsa de l’Italia pe sarvâ a Indi Gregory, i giudiçi veuan destaccâghe e machine
I giudiçi ingreixi an refuou l’appello di genitoî da Indi Gregory, a figgeua d’8 anni con unna moutia di mitocondri giudicâ imposcibile da cuâ.
O termine pe-o destacco de machine che â tëgnan viva o l’é stæto fissou a-i 13 de novembre.
O giudiçe o l’aiva za autorizzou i meghi à ciantâ lì e cue perché anâ avanti no saieiva inte l’interesse da picciña.
O governo italian o gh’aiva dæto a çittadinansa pe poeila portâ à l’uspiâ Bambin Gesù de Romma.
A prescidente Meloni a l’aiva scrito unna lettia a-o segrettäio de Stato pe-a Giustiçia pe «senscibilizzâ e autoritæ giudiçiäie» reciammando l’articolo 32 da Convençion de l’Aia in argomento de responsabilitæ di genitoî e mesue de proteçion di minoî.
O Tar o leva l’òbrigo d’espoñe o prexo medio da benziña
Ninte ciù òbrigo d’espoñe i prexi medi pe-i benzinæ: o Tar do Laçio o l’à scassou o decreto do marso passou, accuggendo coscì o recorso propòsto da de assoçiaçion di gestoî.
Contra a deçixon o ministëio de Impreise o l’à tòsto annonçiou ch’o faià appello: «A nòrma – se leze inte unna nòtta – a l’à dæto preuva da seu validitæ, comme mostra i prexi che chiñan delongo».
A-o momento se paga 1,82 euro pe-o gasòlio e 1,83 euro pe-a benziña, pöcassæ 10 citti de meno che inti mæximi giorni d’ottobre.
Segondo o ministëio i prexi in Italia oua son ciù basci che quelli di atri gren Paixi europëi.
Isræle-Hamas, 10mia mòrti à Gazza.
Se travaggia pe-a liberaçion di ostaggi
Dexemia mòrti e passa inta Striscia de Gazza da l’incomenso da neuva guæra into Levante de Mezo.
L’exerçito isrælian o revendica d’avei ammassou di commandanti de Hamas ascoxi inti tunnel.
Intanto se tratta pe-a liberaçion di ostaggi.
Al-Arabiya a l’aiva dæto notiçia de un accòrdio pe lasciâ anâ de dònne e di minoî palestineixi in cangio de 100 prexonee e figgeu, ma de vivagne isræliañe an smentio: «No gh’é nisciuña inteisa».
«Mantegniemo o contròllo in sce Gazza anche dòppo a guæra, no s’arrecommandiemo à de fòrse internaçionale», o l’à dito o Netanyahu.
I Stati Unii però s’oppoñan à unna neuva occupaçion da Striscia e no sostëgnan nisciun stramuo forsou de palestineixi in de feua.
«Tròppi palestineixi son stæti ammassæ», o l’à deciarou o segrettäio de Stato american Blinken.
Spagna, accòrdio soçialisti-independentisti.
Sangue inte stradde de Madrid
À squæxi quattro meixi da-e eleçioin o Partio Soçialista spagnòllo o l’à trovou l’accòrdio con Junts per Catalunya pe l’arrembo esterno à un neuvo governo in cangio de unn’amnistia in scî independentisti catalen con di proçesci averti.
Tutti i 7 parlamentari de Junts garantiscian o voto pe-a segonda investitua do Pedro Sánchez e a «stabilitæ da legislatua», ma solo se o governo o mantegnià i impegni in sciô «reconoscimento naçionale da Catalogna».
E intanto che l’oppoxiçion a parla de un «golpe contra a democraçia e a lezze», into cheu de Madrid o Alejo Vidal-Quadras, passou prescidente do Partio Popolare da Catalogna e fondatô de Vox, o l’é stæto piggiou da un corpo de pistòlla.
A seu vitta a no l’é a reisego.
Borrasca a-o largo da Fransa, 100 ferii in sce unna nave da croxea
A-o manco çento passaggê da nave da croxea Spirit of Discovery son restæ ferii inte unna borrasca a-o largo da riva de Ponente da Fransa.
Çinque de loiatri an avuo de lexoin ciù grave.
Dòppo avei sätou o scâ à Las Palmas inte Canäie, a nave a l’aiva tentou a rotta verso o pòrto de La Coruña, ma e condiçioin gramme do tempo an costreito o capitanio à piggiâ a deçixon de tornâ in Gran Bretagna.
Coscì o viægio de 14 giorni o l’é stæto interrotto.
A nave, ch’a portava 980 persoñe con unn’etæ media de 75 anni, a s’é cegâ con fâ partî o scistema de seguessa.
Zoeno o l’ammassa un òmmo de 55 anni a-a Foxe: «O m’ascidiava in sciâ chat»
Un òmmo de 55 anni, o Ahmed Chawqui, de naçionalitæ marocchiña, o l’é stæto ammassou à Zena into quartê da Foxe a-a seia di 15 de novembre.
Ferio con ciù cotellæ, o l’é mòrto à l’uspiâ Galliera donde o l’ea arrivou inte unna condiçion despeâ.
Accaxonou de l’assascinamento o l’é un zoeno de 17 anni, italian, ch’o s’é presentou a-i carabinê de Ciavai: «L’ò corpio dòppo unna rattella – o l’à contou –.
Ea anæto à cà seu perché o m’ascidiava in sce unna chat e voeiva ch’o scassesse o mæ numeo».
Ma depeu, à l’interrogatöio, o no l’à confessou.
I investigatoî stan apreuvo ascì à l’ipòtexi de unna rapiña finia mâ.
Un atro ammassamento o l’é avvegnuo à Çeiâ, in provinsa de Saña: o Massimo Romano, 47 anni sensa cà originäio de Neuve, o l’é stæto attrovou cadaveo inte un riâ, inguggeito inte unna coverta.
Pe sto fæto l’é stæto fermou un atro sensa cà, o Andrea Soldati de 32 anni: i doî se saieivan piccæ inte un garaxe, ancon da capî e raxoin.
’Ndrangheta e dröga à Ponente, operaçion da Guardia de finansa: 26 arresti
Gròssa operaçion contra a ’ndrangheta in provinsa d’Impëia.
I reparti particolæ da Guardia de finansa an arrestou 26 persoñe pe trafego de dröga e assoçiaçion criminosa de stampo mafioso.
Tra de loiatri, 17 di indagæ son tegnui pe componenti de un gruppo criminale commandou da-a famiggia De Marte-Gioffrè, arreixâ in Liguria ma ligâ a-a ’ndrangheta calabreise.
L’organizzaçion a louava inta zöna de Dian da-o 2020 pe fâ cresce, portâ in gio e vende da cocaiña, de l’hashish e da marijuana.
Pe controllâ i seu dafæ addeuviavan da violensa e de menasse, de vòtte ascì con de arme, pe costrenze e casañe à pagâ a dröga.
I investigatoî ghe contestan lexoin, laddronissi de mezzi de traspòrto, estorscion, menasse, tutto aggravou da-o metodo mafioso.
A maneuvra da Liguria, 50 mioin pe ascurtî e liste d’atteisa da sanitæ
Anche a Region Liguria a l’à presentou a seu maneuvra, un pacchetto da 7 miliardi, i ciù tanti pe-a sanitæ.
Tra e novitæ gh’é pròpio un stançiamento de 50 mioin pe redue e liste d’atteisa e contegnî e fughe verso e atre regioin.
Palanche che servian à pagâ de prestaçioin azzontive, into pubrico e into privou: «St’intervento – o l’à dito o prescidente Toti – o dovieiva portâ à zero a mobilitæ pasciva pe raxoin de neçescitæ».
Da-o 2024 o nio o saià de badda pe chi à un Isee sotta i 35mia euro, unna mesua ch’a tocchià 22mia famigge e passa.
Ghe saià un voucher pe-e bestie da compagnia: torna in relaçion à l’Isee a primma vixita da-o veterinäio a se porrià fâ de badda.
Sciòpero, scontro tra Governo e scindicati: 60mia in ciassa à Romma
Scontro tra governo e scindicati in sciô sciòpero di 17 de novembre proclamou da-a Cgil e da-a Uil contra e politiche do governo Meloni, da-o titolo «Oua basta!».
Pe-a commiscion de garançia no gh’ea e condiçioin pe consciderâlo «generale».
E in sciâ fin o ministro di Traspòrti Matteo Salvini o l’à firmou a preçettaçion ch’a l’à reduto a mobilitaçion da 8 a 4 oe, solo pe quello settô.
«Un atto politico graviscimo», o l’à attaccou o segrettäio da Cgil Maurizio Landini.
A-o manco 60mia, segondo i organizzatoî, e persoñe in ciassa do Pòpolo à Romma pe-a manifestaçion naçionale into giorno de l’astenscion.
Adexon erta areo, ch’a l’avieiva toccou o 100% inte çerte categorie comme i pòrti.
«Son contento che ancheu 20 mioin d’italien se pòssan mesciâ liberamente – o l’à commentou o Salvini – perché o drito a-o sciòpero de unna minoransa o no peu arroinâ o drito a-o travaggio de unna maggioransa».
Operäia de 26 anni mòrta in sciô travaggio, a strage a l’é sensa fin
A l’é mòrta co-a testa schissâ da un machinäio a Grishaj Anila, operäia de 26 anni ch’a travaggiava inte unna dita de mangiâ ziou in provinsa de Treviso.
L’enneximo açidente in sciô travaggio o l’é avvegnuo a-i 14 de novembre, accompagnou da unn’atra tragedia: un louante de 59 anni o l’é stæto corpio da un escavatô inte un cantê drento a-o çentro chimico de Ravenna e o l’à perso a vitta.
Inte mæxime oe vexin à Udine un zoeno o l’é arrestou gravemente ferio dòppo sciaccou da-e gomme de un camio in maneuvra, tanto che in Trentin un tecnico de 43 anni o l’é stæto investio da-o scceuppo de unna cädea inte un offiçiña.
Inti primmi sette meixi do 2023 son za 559 e vittime in sciô travaggio in Italia, i ciù tanti (40) in Lombardia.
Inte 20 anni i mòrti son stæti pöcassæ 20mia.
L’Euröpa a bacchezza l’Italia in sciâ Bolkestein e l’assegno unico
L’Italia a l’à reçevuo unna lettia da l’Union Europea con unna doggia proçedua d’infraçion pe-a violaçion da direttiva Bolkestein, ch’a prevedde d’assegnâ con de cæghe pubriche e conçescioin demaniale da mæña, e in sce l’assegno unico.
A Commiscion a contesta o decreto do governo Meloni ch’o tramanda a descheita de conçescioin a-o 2024 e l’exito da töa tecnica pe-a mappatua da riva, segondo a quæ solo o 33% da mæña o saieiva occupou da di bagni e donca a direttiva a no se porrieiva applicâ.
Oua Romma a l’à doî meixi pe responde.
Bocciou anche l’assegno unico pe-i figgi introduto da-o governo Draghi perché, imponendo o requixito da rescidensa, o portieiva à unna «discriminaçion» verso i atri çittæn europëi
Guæra Isræle-Hamas, l’Onu a veu unn’investigaçion internaçionale in sce Gazza
L’Onu a l’à domandou unn’investigaçion internaçionale in scê violaçioin de guæra d’Isræle inta Striscia de Gazza e intanto o prescidente Netanyahu o l’à ammisso che no se riësce à redue e vittime çivile, con dâ a corpa à Hamas.
Battaggia à l’uspiâ al-Shifa da çittæ palestineise donde se pensa che ghe segge o commando prinçipâ da façion islamica.
Isræle o sostëgne che Hamas a no l’agge ciù o contròllo da Striscia e o l’à annonçiou d’avei piggiou o pòrto e o parlamento.
I aggiutti umanitäi fan sempre ciù giamin à arrivâ pe-a mancansa de carburante.
Ancon ninte da fâ in sciâ trattativa pe-a liberaçion di 239 ostaggi fæti prexonê a-i 7 d’ottobre: dòppo 40 giorni, quande l’inteisa a paiva vexiña, Hamas a l’à tiou sciù o prexo e Isræle o l’à refuou.
O Biden: «Xi o l’é un dittatô», America e Ciña torna a-e curte
Dòppo e preuve d’avvexinamento torna a tenscion tra Stati Unii e Ciña.
O prescidente american Joe Biden, into responde à unna domanda a-a fin de un incontro co-o Xi Jinping à San Francisco, o l’à definio «un dittatô, into senso ch’o l’é quello ch’o l’é a-a guidda de un Paise communista».
Un commento ch’o no l’é piaxuo ninte à Pechin.
A portavoxe do ministëio de l’Estranxeo cineise Mao Ning a l’à dito che «sto tipo de descorso o l’é unna manipolaçion politica inresponsabile a-a quæ a Ciña a s’oppoñe con fermessa» e a l’à azzonto che «gh’é delongo de persoñe con di atri fin che çercan de mette de rouxie, e anche sto chì o no ghe riëscià».
Gran Bretagna, ascadi pe-o Sunak: a Corte a refua o cian pe-i migranti
Anche in Gran Bretagna scceuppa un caxo migranti.
A Corte supremma do Regno Unio a l’à deciarou inlegale o cian Ruanda misso sciù da-o primmo ministro Sunak, a streita in scî arrivi inregolari ch’a prevedde de mandâ in Africa chi domanda a proteçion internaçionale.
Oua o premier conservatô o veu «unna lezze d’emergensa pe affermâ che o Ruanda o l’é un Paise terso seguo» e o dixe che «a Corte europea di driti de l’òmmo a no fermiâ i xeui».
Quarche giorno avanti o Sunak o l’aiva dovuo formalizzâ o rimpasto de governo scorrindo a Suella Braveman, esponente da drita Tory, e reciammando à sorpreisa o passou primmo ministro David Cameron, nominou ministro de l’Estranxeo.
Scontro in sciâ sanitæ in Liguria, neutte in gianco in conseggio regionale
Battaggia in sciâ sanitæ in Liguria.
Gh’é vosciuo 24 oe e passa de conseggio regionale pe l’approvaçion do cian sòçio-sanitäio da Region, o prinçipâ papê de programmaçion strategica da chì a-o 2025.
Dòppo avei contestou de magagne inta proçedua l’oppoxiçion a l’à comensou à fâ de l’ostruçioniximo, coscì a maggioransa a l’à trovou un scorsaieu pe scassâ tutti i emendamenti e refuâ tutte e propòste da minoransa.
«Emmo defeiso o cian, un atto de responsabilitæ», o l’à dito o prescidente Toti.
Pe-i seu avversäi, «un provedimento veuo, ch’o no serve à ninte.
Se porrià cuâ solo chi gh’à i dinæ».
Intanto, quarche oa avanti, l’ea sciortio a denonçia do conseggê Gianni Pastorino ch’a mostrava di paçienti missi in tæra in sce di lettin da campo a-o pronto soccorso do Galliera.
Un fæto caxonou, segondo a direçion de l’uspiâ, da l’arrivo de tante ambulanse tutte insemme.
Ciavai, squascio inte un asilo: 75 figgeu in sarvo
A poeiva ëse unna tragedia quella avvegnua à l’asilo Della Torre de Ciavai, unna struttua privâ, a-a mattin di 21 de novembre.
Tutt’assemme un tòcco do pavimento de un cian o l’é vegnuo zu arvindo un beuggio into mezo de un corridô.
Pe fortuña o l’é capitou quande tutti i 75 figgeu ean inte stançie.
L’instituto o l’é stæto desbarassou da-i pompê ch’an serrou a zöna do squascio, pròpio donde i piccin lasciavan e borse e i vestî.
Oua vëgnan ospitæ inte un atro asilo.
I scindicati domandan de fâ ciæo in scî travaggi pe-a seguessa de scheue e o caxo o l’é stæto denonçiou da-a politica anche à livello naçionale.
Intanto da unn’analixi de Genova che osa sata feua che o 62% e passa de scheue o no gh’à manco o çertificou d’agibilitæ.
O Scagni impio de bòtte inta prexon de Sanremmo: o l’é grave
O Alberto Scagni, l’òmmo ch’o l’à ammassou a seu Alice à Chinto a-o 1° de mazzo do 2022, o l’é stæto massacrou de bòtte da doî detegnui inta prexon de Sanremmo donde o l’ea apreuvo à scontâ a condanna à 24 anni e mezo.
O Scagni, sarvou da l’intervento da poliçia penitençiäia, o l’é arrivou à l’uspiâ Borea in còdiçe rosso co-o naso e a ganascia rotti: sottopòsto à l’operaçion de reconstruçion, o l’é stæto misso in cöma farmacològico.
A no l’é a primma vòtta: za inta prexon de Marasci o l’ea stæto piccou, sciben con meno violensa, e pe quello l’aivan fæto anâ in Valle Armea.
I doî aggressoî, d’origine magrebiña, son accaxonæ de tentou assascinamento e sequestro de persoña.
Ammassâ da-o passou galante à 22 anni, a stöia da Giulia Cecchettin a scròlla l’Italia
Tutta l’Italia sciätâ da-a mòrte da Giulia Cecchettin, a figgia de 22 anni ammassâ à cotellæ in Veneto da-o passou galante Filippo Turetta, da mæxima etæ.
Quella ch’a paiva unna fuga ben fito a s’é mostrâ un assascinamento.
O còrpo o l’é stæto attrovou a-i 18 de novembre inte unn vallon in provinsa de Pordenon.
Da lì à pöco o zoeno o l’é stæto affermou in Germania, dond’o l’ea arrestou sensa dinæ e sensa benziña.
A Cecchettin a l’é stæta aggredia doe vòtte e corpia con unna vinteña de cotellæ dòppo unna çeña insemme da McDonald’s. Pe mez’oa a l’à çercou de defendise.
O Turetta o l’à confessou: «Voeiva fâla finia, ma no gh’ò avuo o cheu».
O poæ o l’à ciammou perdon: «Mæ figgio o dovià pagâ».
«Tutti i mascci an da fâse un examme de consciensa», a l’à dito a Elena, a seu da Giulia.
A vittima inte un messaggio vocale a l’aiva contou: «Vorrieiva che o Filippo o sparisse da-a mæ vitta, ma ò troppa poia ch’o pòsse fâse do mâ».
Intanto sponta o caxo de unna telefonâ a-o 112 de un testimònio ch’o l’avieiva visto doe persoñe rattellâ inte un parchezzo, sensa nisciun intervento de forse de l’ordine.
L’Ue a manda inderê a maneuvra e a promeuve a revixon do Pnrr
L’Union Europea a l’à mandou inderê a maneuvra finançiäia do governo italian pe-o 2024.
O papê o l’é stæto giudicou «no areo conforme», pægio che atri 8 Paixi.
«Pe l’Italia nisciuña bocciatua ma un invito a-o sæximo», o l’à dito o commissäio Gentiloni.
«Tutto comme previsto», segondo o ministro de l’Economia Giancarlo Giorgetti.
Da-a Commiscion europea arriva però a luxe verde in sciâ revixon do Pnrr e a quarta fraçion di pagamenti.
Intanto o Governo o l’à convocou i scindicati in sciâ maneuvra pe-i 24 de novembre, quande l’ea za fissou o sciòpero e ben ben de manifestaçioin: l’incontro o l’é stæto postiçipou a-i 28.
O ministro Lollobrigida torna inta boriaña: o l’à fæto fermâ un treno pe lê
O ministro de l’Agricoltua Francesco Lollobrigida, in viægio pe ëse presente à l’inauguraçion do neuvo parco de Caivano, o l’à fæto fâ unna fermâ straordenäia à un treno Frecciarossa ch’o l’ea in retardio.
A notiçia, pubricâ da-o Fatto Quotidiano, a l’à fæto scciuppâ a polemica.
L’oppoxiçion a l’à domandou unn’informativa urgente do governo.
«Comportamento indegno», a l’attacca a segrettäia do Pd Elly Schlein.
«S’à l’é vea ciammiemo e dimiscioin», o l’à azzonto o Matteo Renzi, cappo de Italia Viva.
Pe-o Giuseppe Conte, prescidente do Movimento 5 Stelle, «un segnâ devastante».
«O treno o s’é affermou à Ciampino, tutti an posciuo chinâ, no solo mi», s’é defeiso o ministro.
«Nisciun retardio in ciù pe-i passaggê e nisciun costo in azzonta pe l’açienda», se leze inte unna nòtta de Trenitalia.
Guæra Isræle-Hamas, tregua à Gazza pe-o scangio di prexonê
L’é comensou a-a mattin di 24 de novembre a tregua tra Isræle e Hamas à Gazza.
A fermâ de arme a dua 4 giorni pe permette o scangio di prexonê, 13 ostaggi isrælien pe 39 detegnui palestineixi, inte tutti doî i caxi dònne e figgeu.
Pe-o primmo ministro Gallant a saià «unna pösa curta avanti d’atri doî meixi de guæra».
Segondo de vivagne locale di palestineixi son stæti ferii into çercâ de mesciâse de drento a-a Striscia, doî de loiatri son mòrti à l’uspiâ.
A sospenscion a l’avieiva da fâ anche co-o confin à settentrion d’Isræle, dòppo ben ben de scontri tra l’exerçito e i Hezbollah libaneixi.
I primmi cammi co-i aggiutti umanitäi destinæ à Gazza son intræ da-o passo de Rafah.
Argentiña e Paixi Basci gian a drita, festezza i leader da-o Putin a-o Orban
Festezza a drita inte tutto o mondo dòppo e vittöie a-e eleçioin in Argentiña e inti Paixi Basci.
À Bonesaire l’ultraliberista Javier Milei o l’é o neuvo prescidente apreuvo a-o segondo gio de votaçioin co-o 56% de preferense contra o peronista progrescista Sergio Massa.
«Comensa a fin da descheita, comensemmo à construe torna e à vortâ a pagina da nòstra stöia», o l’à dito o Milei çelebrou da-o Trump, da-o Bolsonaro e da-o Putin.
E in Euröpa l’olandeise Geert Wilders, ultranaçionalista e contra l’Islam, o l’é arrivou pe-o primmo davanti a-i soçialisti e verdi do Frans Timmermans, passou viçeprescidente da Commiscion europea: «Governiemo – o l’à commentou –.
A prioritæ a l’é redue l’inmigraçion».
Pe lê e congratulaçioin do Orban, da Le Pen e do Salvini.
Intelligensa artifiçiale, o progetto de OpenAI ch’o mettieiva à reisego l’umanitæ
O Sam Altman, fondatô e amministratô delegou da OpenAI, a start-up de reçerca in sce l’intelligensa artifiçiale ch’a l’à sviluppou ChatGPT, o l’é stæto scorrio à sorpreisa da quattro componenti do conseggio d’amministraçion insemme a-o prescidente Greg Brockman.
A raxon, segondo e notiçie reportæ da-a Reuters, a saieiva un progetto ciammou Q* do quæ no se saieiva studiou i effetti in sce l’umanitæ avanti da commerçializzaçion.
O neuvo modello, in particolâ, o saieiva bon à resòlve di problemi matematichi, unn’abilitæ ch’a portieiva l’intelligensa artifiçiale à sobaccâ quella umaña, con de gròsse conseguense in sciâ reçerca scientifica e pe-a soçietæ areo.
Assòlto o baccan di Bagni Liggia, o l’aiva insou a battaggia in sciâ Bolkestein
O l’é stæto assòlto in primmo graddo o Claudio Galli, baccan di Bagni Liggia de Quarto ch’o l’ea accaxonou d’occupaçion abuxiva de demanio pubrico.
Da quello stabilimento, sexio do 2018, l’ea partio a guæra giudiçiäia à livello naçionale in scê conçescioin da mæña e in sciâ direttiva europea Bolkestein ch’a l’imponieiva de dâle con de cæghe pubriche.
Segondo o pm Cotugno o Galli o no l’aiva nisciun titolo pe gestî o stabilimento, ma pe-o giudiçe «o fæto o no l’é un crimine».
I fæti ean comensæ da unna rattella tra di privæ pe unna miagetta abbattua, dapeu a costion a l’é vegnua d’importansa penale.
A Procua a l’aiva assegnou o stabilimento a-o Commun perché o ciammesse a cæga, ma apreuvo a-a prononçia do Tar l’amministraçion a l’à consegnou torna i bagni a-o baccan.
L’architetto Amirfeiz arrestou pe-o fallimento de l’Aspera
L’architetto e imprenditô Alex Amirfeiz, amministratô delegou de l’açienda Aspera ch’a l’aiva cuou o repiggio de unna parte do Colosseo, o l’é stæto arrestou da-a Guardia di finansa pe-o fallimento da soçietæ, decretou do 2019.
L’accaxonamento prinçipâ o l’é de bancarotta de sfrouxo.
O Amirfeiz o l’ea stæto o brasso drito do Sandro Biasotti quand’o l’ea o prescidente da Region e o l’aiva avuo ascì di ligammi co-o Gregorio Fogliani, accaxonou pe-o fallimento da Qui!Group.
Pe-i investigatoî o l’avieiva «straggiou de maniman o patrimònio de l’Aspera pe inricchîse lê mæximo», un comportamento che i atri amministratoî da soçietæ, segondo i papê acquixii da-a Guardia di finansa, conosceivan ben ma in sciô quæ an sempre taxuo.
Neuva diga de Zena, scì definitivo a-a construçion di cascioin à Voæ
L’é arrivou a luxe verde finale in sciâ construçion di cascioin pe-a neuva diga do pòrto de Zena à Voæ, vexin à Saña.
A conferensa di serviçi a s’é serrâ con l’autorizzaçion pe tiâ sciù a fabrica donde se mettià insemme i blòcchi che componian a neuva proteçion à 800 metri da-a riva.
Inte unna primma fase se construià çinque cascioin no ciù erti de 22 metri che servian à avvardâ da-e onde o stabilimento in mâ.
O stramuo à Voæ o l’ea stæto deçiso dòppo e proteste di rescidenti de Pra, into Ponente de Zena, donde in prinçipio se preveddeiva de fâ tutti i cascioin da diga, de struttue erte fin à 34 metri, saieiva à dî comme di palaçi.
A Giulia Cecchettin mòrta pe mancansa de sangue, o Turetta o responde a-e domande: «Veuggio pagâ»
A Giulia Cecchettin, a figgia di 22 anni ammassâ da-o passou galante Filippo Turetta in Veneto, a l’é mòrta pe mancansa de sangue apreuvo a-e cotellæ.
O l’é l’exito de l’autopscia fæta inte l’universcitæ de Padova.
Intanto o zoeno o l’à ammisso l’assascinamento: «Veuggio pagâ quello ch’o saià giusto», o l’à dito avanti de responde à l’interrogatöio duou pe neuv’oe.
I investigatoî travaggian pe capî se contestâ a premeditaçion e se a Cecchettin a l’ea ancon viva quand’a l’é stæta carregâ in machina dòppo l’aggrescion.
Intanto l’é sciortio feua di atri messaggi vocali donde se capisce che o Turetta o voeiva allontanâ a galante anche da-e seu amighe e ch’o l’ea gioso e possescivo, ascì dòppo finio a relaçion.
Neuvo scontro Governo-magistratua, o Crosetto: «Çerti interventi son graviscimi»
Torna rouxie tra o governo Meloni e a magistratua.
À açende a miccia o ministro da Defeisa Guido Crosetto che inte unn’intervista o l’à parlou de unna «oppoxiçion giudiçiäia» ch’a l’à delongo «mandou à fondo i governi de çentro-drita».
«Unna notiçia fäsa ch’a fa do mâ a-e instituçioin», a replica de l’Anm.
O ministro Nordio a-o plenum do Csm o l’à ammermou o feugo: «A Constituçion a peu cangiâ, ma i pm no saian mai sotta o governo».
E in sciâ fin o Crosetto o l’à parlou a-a Camia: «Contra de mi un ploton, no ò mai dito che me contan d’incontri segretti ò traghetti, ma daggo conto de çerti interventi pubrichi che mi tëgno pe graviscimi in sciâ costion da giustiçia».
Intanto o Conseggio di ministri o l’à approvou doî decreti pe portâ avanti a reforma da giustiçia e se parla de preuve pscico-attitudinale pe intrâ inta magistratua.
Energia, l’Euröpa a mette l’urtima poula: o mercou avvardou o no peu anâ avanti
Nisciuña estenscion pe-o mercou avvardou de l’energia.
À asmortâ e smangiaxoin da Lega e de l’oppoxiçion gh’à pensou l’Union Europea.
A liberalizzaçion pe graddi o l’é un obiettivo che l’Italia mæxima a l’à misso drento a-o Pnrr e pe de ciù o l’é scrito inta tersa raçion da 18,5 miliardi za missa in pagamento.
Donca e tariffe in bolletta fissæ da-o Stato finian a-i 10 de zenâ do 2024 pe-a luxe e a-o 1° d’arvî pe-o gazzo, comme vegniva feua da-o decreto approvou da-o Conseggio di ministri.
Un argomento ch’o l’à averto un neuvo scontro politico.
«Fermâ a Meloni in scê bollette», a l’à commentou a segrettäia do Pd Elly Schlein.
O cappo da Lega Matteo Salvini o sperava de remediâ à «un errô che se semmo attrovæ in sciâ töa».
Ma o Antonio Tajani de Forza Italia o l’é d’accòrdio: «O faià chinâ i prexi».
Guæra Isræle-Hamas, a tregua a l’é finia: se torna à combatte
L’é repiggiou i combattimenti inta Striscia de Gazza dòppo a fin da tregua tra Isræle e Hamas pe consentî o scangio di prexonê, za esteisa de quarche giorno.
A pösa da-e arme a l’ea stæta rotta primma da un attentato à Gerusalemme revendicou da-i islamisti e dapeu da un furgao tiou da Gazza e interçettou da-o scistema de defeisa, ascì che Hamas a s’ea dita pronta à scangiâ tutti i sordatti isrælien pe-i palestineixi detegnui.
Intanto o New York Times o l’à desvellou che Isræle o l’ea à conoscensa do cian de Hamas za un anno avanti de l’attacco di 7 d’ottobre, ma ch’o ô tegniva pe tròppo diffiçile da realizzâ.
Ascì sotta e bombe e co-o conto di mòrti ch’o l’à repiggiou à montâ, e trattative no s’afferman.
Cresce e pormonite inti figgeu in Ciña e in Euröpa, pe l’Oms nisciun allarme
À quattro anni da-o scceuppo do Covid o mondo o l’é in pensceo pe-o montâ de pormonite inti figgeu in Ciña e no solo.
Perché inte urtime settemañe se registra ben ben de caxi in ciù in relaçion a-i anni passæ in Fransa, inti Paixi Basci e in Vietnam, ascì che pe-i esperti ste notiçie porrieivan no avei ninte da fâ uña con l’atra.
Da-a Ciña manca delongo i dæti, ma pe l’Organizzaçion mondiale da sanitæ a crescita complesciva de infeçioin respiatöie a l’é dovua à tanti agenti patògeni, compreiso l’influensa.
Intanto da-a Cambögia arriva a notiçia de un atro caxo d’influensa di öxelli inte l’òmmo, tanto che in Gran Bretagna gh’é stæto a primma diagnoxi d’influensa di pòrchi in sce un uman.
Mòrto o passou segrettäio de Stato american Henry Kissinger, o l’aiva 100 anni
O l’é mòrto de 100 anni o Henry Kissinger, passou segrettäio de Stato american, un di personaggi ciù controversci da stöia do Neuveçento.
Tegnuo da çertidun pe un genio da diplomaçia, o l’ea stæto ben ben criticou pe l’invaxon da Cambögia, l’arrembo a-o golpe do Pinochet in Cile, a seu relaçion co-o Mao Zedong.
In sciâ guæra tra Isræle e Hamas o no l’é mai intervegnuo, sciben ch’o l’é stæto un di protagonisti da guæra do Yom Kippur.
Tra i seu urtimi impegni pubrichi un incontro à Washington à cà de l’ambasciatoa italiaña co-a prescidente Giorgia Meloni a stæ passâ.
Dònna ammassâ inte un abergo do Spezzin, fermou o maio
Unna dònna de 53 anni, a Rossella Cominotti, rescidente into Cremoneise, a l’é stæta ammassâ inte un abergo de Mattaraña, fraçion de Carreu into Spezzin.
O còrpo sensa vitta o l’é stæto attrovou inte unna stançia a-a mattin di 8 de dexembre.
Da lì à quarche oa i carabinê an fermou o maio, o Alfredo Zenucchi de 57 anni, originäio do Bergamasco.
I doî gestivan unna butega da giornali inte un paise vexin à Cremoña, ma da-i 29 de novembre ean sparii, sensa fâse trovâ manco a-o telefono.
Segondo çertidun a seu attivitæ a gh’aiva di problemi econòmichi.
Da-i primmi açertamenti a Cominotti a saieiva mòrta pe unn’emorragia caxonâ da un fòrte corpo ò da-a feria de unn’arma da taggio.
Dinæ pe-o sacräio Rsi, polemica in Commun à Zena
«Repiggio do sacräio in commemoraçion di cheiti da Repubrica Soçiale Italiaña».
A l’é a frase, ligâ à un finançiamento de 1 mion e 750mia euro, attrovâ scrita inti papê di conti de previxon do Commun de Zena che inte sti giorni passan à l’examme do Conseggio pe l’approvaçion a-a fin de l’anno.
O caxo, denonçiou da-o Partio Democratico, o l’à fæto scciuppâ a polemica in çittæ.
Un cöo d’angoscia e indignaçion o s’é levou da tutta l’oppoxiçion, da l’Anpi e da-a Cgil.
O viçescindico e assessô ai Travaggi pubrichi Pietro Piciocchi o l’à provou à mettighe unna pessa: «I loei an da fâ con tutto o scito à Staggen, gh’é stæto un errô, Zena a l’é antifascista fòrte».
In sciâ fin tutte e fòrse politiche an scompartio un ordine do giorno ch’o l’impegna a zonta à levâ a referensa a-o «sacräio» e o scindico Marco Bucci ascì o l’à votou de scì.
«No sò ninte, sciben che tutti dixan che a corpa a l’é a mæ», o l’à commentou avanti da riunion.
I dinæ in discuscion se dovian spende pe rinforsâ o miagion ch’o reze o reparto isrælitico do çemetëio.
Qualitæ da vitta, Zena a preçipita in clascifica ma tutta a Liguria a va pezo
Zena a finisce a-o 47eximo pòsto inta clascifica da qualitæ da vitta de Il Sole 24 Ore, o pezo andamento tra e aree metropolitañe italiañe.
Un sato à l’inderê de 20 poxiçioin, ma no va megio manco pe-e atre provinse da Liguria.
A capitale a l’é penalizzâ da-i indicatoî Giustiçia e seguessa (86eximo pòsto) e Ricchessa e consummi (55eximo).
Se chiña anche pe-o travaggio e a demografia, tutti doî a-o 36eximo pòsto, e l’inflaçion a se conferma a ciù erta do Paise.
Impëia a l’é l’urtima da region à l’81eximo pòsto, ascì ch’a l’à o meglio climma d’Italia, ma in ponto seguessa a l’é uña de ciù pezo.
Saña a perde sëi poxiçioin e a finisce 59exima, a Spezza a chiña de neuve e a s’afferma un pittin de d’ato, 57exima.
Inte 10mia à Padova pe l’urtimo saluo a-a Giulia Cecchettin
Dexemia persoñe an parteçipou à Padova a-o morteuio da Giulia Cecchettin, a figgia ammassâ da-o passou galante Filippo Turetta à 22 anni.
«Che a seu memöia a ne consegge de travaggiâ insemme contra a violensa, che a seu mòrte a ne sponce a cangiâ», o l’à dito o poæ Gino Cecchettin.
Tantiscimi i zoeni in gexa e in sciâ ciassa pe saluâ a cascia gianca con cioccâghe de moen, ma anche con di sbraggi e di sunaggin pe «fâ do sciato» comm’a l’aiva domandou a seu Elena.
«A varsciua e o rispetto da vitta van affermæ torna con determinaçion», o messaggio do prescidente da Repubrica Sergio Mattarella.
Intanto l’é vegnuo feua che o Turetta o l’ea anæto pe çinque vòtte da un pscicòlogo pe parlâ di seu problemi.
A-a meitæ de dexembre a seu machina a saià in Italia: l’analixi da röba che gh’é à bòrdo a porrieiva vegnî fondamentale pe-a contestaçion da premeditaçion.
L’Euröpa a l’appreuva a revixon do Pnrr, urtimo scontro in sciô saläio minimo
O Conseggio d’economia e finansa de l’Union Europea o l’à dæto a luxe verde a-a revixon do Pnrr de 13 Paixi tra i quæ l’Italia.
Donca l’approvaçion a l’é definitiva.
Va avanti intanto a trattativa in sciâ reforma do patto de stabilitæ e fito porrieiva arrivâ anche a ratifica de l’Italia in sciô Mes, o mecaniximo europeo de stabilitæ, un di argomenti ciù spinoxi pe-a maggioransa de governo.
Badaluffa in parlamento in sciô saläio minimo: con l’approvaçion da lezze delega s’é mandou à muggio a propòsta de l’oppoxiçion.
«Un giorno triste», pe-a segrettäia do Pd Elly Schlein.
O Giuseppe Conte, o prescidente do M5s, o l’à destreppou o testo in salla.
«Pe dex’anni a-o governo no gh’é vegnuo in cheu de fâlo», a respòsta da prescidente Giorgia Meloni.
Intanto a maneuvra a l’arrivià in Senato a-i 18 de dexembre con di emendamenti do governo.
Sanremmo, presentou i 27 grendi ma sceuppa o caxo Le Sad
O Amadeus o l’à annonçiou i 27 grendi in regatta à l’ediçion intrante do Festival de Sanremmo, in scena da-i 6 de frevâ.
Tra de loiatri gh’é i Negramaro, Annalisa, Fiorella Mannoia, Il Volo, Mahmood, Emma, i Ricchi e Poveri.
A-a lista s’azzonzià i trei zoeni pe un totale de 30 parteçipanti.
«Son liatri i vëi super-òspiti, i vëi protagonisti – o l’à dito o presentatô –.
Ò reçevuo e son stæto à sentî 400 tòcchi e passa, çerne l’é delongo diffiçile, ma me prego de resegondâ i exiti de urtime ediçioin».
Ma o festival o l’é za into mezo de polemiche perché tra i gruppi in regatta gh’é ascì i Le Sad, accaxonæ de propoñe di testi che çelebran a violensa in scê dònne.
O Codacons o l’à domandou de taggiâli feua, o Fiorello o l’à asseguou a-a seu mainea: «O Amadeus o î tëgne in cà seu, o l’é apreuvo à fâghe fâ di corsci de catechiximo...».
Guæra Isræle-Hamas, attacco co-i cari armæ à Gazza: dexeñe de prexonê
Isræle à l’attacco co-i cari armæ inte tutta a Striscia de Gazza.
I media an mandou in gio e imagine de dexeñe de prexonê assettæ in tæra e presentæ comme di «combattenti de Hamas che se son reixi tutti insemme à l’exerçito».
Ma segondo i attivisti pe-i driti umoen saieivan incangio di çivili arrestæ abuxivamente inte doe scheue e tra de loiatri ghe saieiva ascì un giornalista.
Pe l’Onu à Gazza «semmo arrivæ a-o ponto da-o quæ no se torna ciù inderê» e «a soçietæ a l’é in scî pissi de un deruo totale».
I deslögiæ arrivan destruti a-o passo de Rafah, donde no gh’é manco di pòsti pe dormî.
«Aniemo avanti fin a-a vittöia», o l’à dito o ministro da Defeisa d’Isræle Gallant.
Da-i 7 d’ottobre e vittime son squæxi 16mia, di quæ o 70% son dònne e figgeu.
O Biden: «O Putin o l’attacchià l’Euröpa, doviemo intervegnî»
Se i aggiutti americhen no arrivian inti pròscimi giorni o saià un «regallo de Dënâ» a-o Putin ch’o no se fermià à Kiev ma o pontià a piggiâse l’Euröpa, co-a conseguensa che a-i Stati Unii ghe tocchià d’intervegnî pe defende i seu amixi.
Coscì o prescidente Joe Biden o l’à avvertio da unna parte o Congresso e da l’atra a Ruscia, con fâ capî che Washington a l’é pronta à mette in campo i seu battaggioin in osservansa de l’articolo 5 da Nato.
O Putin intanto o l’à annonçiou ch’o se candidià torna a-e eleçioin do 2024, da quello ch’à sentio i parteçipanti à unna çeimònia a-o Cremlin.
O prescidente de l’Ucraina Volodymyr Zelensky a-o G7 o l’à dito che «a Ruscia a conta in sciô deruo de l’Occidente l’anno intrante» e o l’à contou che l’exerçito de Mosca o l’à tiou sciù a prescion in sciô fronte.
A Taylor Swift Persoña de l’Anno de Time, a l’é a primma cantante
A Taylor Swift a l’é a Persoña de l’Anno de Time «pe avei portou de l’allegria inte unna soçietæ ch’a n’à un beseugno despeou».
A cantante americaña, primma esponente do mondo do spettacolo çernua inte squæxi çent’anni, a l’à battuo in finale i prescidenti da Ruscia Vladimir Putin e da Ciña Xi Jinping.
A Swift, ch’a faià 34 anni de dexembre, a l’é a quarta Persoña de l’Anno nasciua inte l’urtimo mezo secolo.
Segondo Time «o seu ròllo into spantegâ o soft power di Stati Unii o l’à avuo un peiso».
Inte 17 anni da-o debutto a l’à produto ciù album da primmo pòsto in clascifica che quæsesegge atra cantante, a l’à impio i staddi e i cini e a l’à sponciou miggiæa de fan à registrâse pe-e eleçioin che vëgnan.
Dònna cheita da-o barcon à Sestri Ponente, o maio arrestou pe l’assascinamento
Unn’atra dònna ammassâ, à Zena, davanti à seu figgio.
L’é capitou a-i 7 de marso: a Sharmin Sultana, de 32 anni originäia do Bangladesh, a l’ea mòrta dòppo cheita da-o barcon à Sestri Ponente.
In scê primme paiva ch’a se fïse cacciâ da pe lê.
Ma apreuvo à di meixi d’investigaçioin i carabinê an arrestou o maio, o Ahmed Mustak, de 44 anni e do mæximo Paise.
Un scenäio differente o l’é vegnuo feua da-o dissegno do ciù grande di doî figgi, un de 9 e l’atra de 7 anni.
«O papà o l’à sbattuo a testa da mamà», o l’à contou, confermando d’aveila vista anâ zu da-o barcon.
L’é vegnuo feua che l’òmmo o l’ea gioso e ossescivo, comme contava a mæxima vittima a-e seu amighe.
I vexin î sentivan de spesso rattellâ e i figgeu cianzeivan.
Oua son tutti doî inte unna struttua pe-i minoî.
O Mustak o no l’à respòsto à l’interrogatöio ma à l’avvocata o l’à contou che seu moggê «a no cuava a cà e i figgi e a stava delongo a-o telefono».
Funivia do Fòrte Begæ, a Sorvintendensa a domanda d’invexendâ o progetto
Brutta sorpreisa pe-o progetto da funivia che o Commun o veu construe tra-a Staçion Marittima e o Fòrte Begæ.
A Sorvintendensa de Zena a l’à depoxitou o seu pai, ch’o l’é poxitivo, ma o domanda de cangiâ ben ben o progetto.
In particolâ se ponta o dio contra l’ertessa, a forma e a poxiçion di pilloin, a cea de staçioin e a recheita in sciô patrimònio Unesco.
Unna riga de prescriçioin assæ pesante che porrieivan dâ di gròsci problemi a-i tecnichi.
A funivia a l’é finançiâ con 40 mioin d’into Pnrr e a dovià ëse finia do 2026.
«Semmo contenti che a Sorvintendensa a n’agge dæto de indicaçion – o l’à commentou l’assessô Piciocchi – noiatri no voemo fâ solo unna funivia ma unn’euvia d’arte».
L’occupaçion in Liguria a cresce ma i dependenti son ciù pöchi
Ciæo e scuo in sciô travaggio in Liguria.
Segondo i dæti de l’Istat pe-o terso trimestre do 2023 i occupæ montan de 6mia unitæ à peto do 2022, l’1% in ciù.
A desoccupaçion a chiña do 6%.
Pe-o prescidente da Region Giovanni Toti son de «boñe notiçie» che «premian a politica ligure pe l’occupaçion».
Però no gh’é solo da stâ contenti: comm’a l’à denonçiou a Cgil, o travaggio dependente o perde 10mia unitæ in sce l’anno passou, contra a tendensa naçionale.
E a crescita de l’occupaçion a l’é ciù bassa che into Nord-Òvest.
L’occupaçion feminiña a cresce 4 vòtte de meno che a media do Nord-Òvest e 6 vòtte de meno che a media italiaña.
Suiçidio ascistio da-a sanitæ pubrica, à Trieste o primmo caxo in Italia
Primmo caxo de suiçidio ascistio in Italia co-o Serviçio sanitäio naçionale.
Unna dònna triestiña de 55 anni ch’a pativa de scleroxi multipla progresciva, unna moutia da-a quæ no se peu tornâ inderê, a l’é mòrta à cà seu a-i 28 de novembre apreuvo a-a somministraçion autònoma de unna meixiña letale, a-a presensa de un mego.
A diagnoxi a l’ea do 2010 e ormai a dependeiva areo da l’ascistensa.
Da un anno in sà a domandava de poeise dâ a mòrte ascistia de seu voentæ.
A l’ea anæta primma à l’Asl, ma a no l’aiva ottegnuo ninte, coscì a l’à fæto denonçia pe refuo d’atti d’offiçio e a s’é presentâ a-o tribunâ de Trieste ch’o l’à commandou de verifiche.
In sciâ fin a commiscion medica a gh’à dæto raxon.
O Pappa: «Ò za inandiou a mæ tomba e ò fæto semplificâ o morteuio».
«Ò za inandiou a mæ tomba in Santa Maria Maggiore».
A l’é a revelaçion che o Pappa Françesco o l’à fæto inte unn’intervista con unna televixon mescicaña.
«Quande arriva a vegiaia e i limiti beseugna indandiâse – o l’à dito o pontefiçe – pe questo ò incontrou o çeimoniê pe semplificâ o morteuio».
O Bergoglio però o l’à dito che, ascì co-i seu problemi de sanitæ, o no l’à mai pensou de dimettise.
O Ratzinger, o l’à azzonto, «o l’ea un òmmo grande e umio, che quand’o s’é accòrto di seu limiti o l’à avuo o cheu de dî basta».
A deçixon de fâse assotterrâ donde gh’é za i pappi Pio V e Paolo V a l’é ligâ a-a devoçion pe-a Vergine Salus Populi Romani representâ inta Cappella Paoliña.
Chiara Ferragni e Balocco, a battòsta de l’Antitrust in scî pandori pe-a reçerca
Unna bolletta da un mioin pe-e soçietæ ligæ a-a Chiara Ferragni e 420mia euro pe-i pandori da Balocco co-o marco de l’influencer.
A l’é a deçixon de l’Antitrust ch’a l’arriva à squæxi un anno de distansa da-a campagna de l’industria di dôsci ch’a l’aiva misso in vendia unn’ediçion limitâ, o Pandoro Pink Christmas, pe sostegnî a reçerca e l’uspiâ Regiña Margaita de Turin.
Segondo l’autoritæ se lasciava intende a-i consummatoî che avieivan contribuio à unna donaçion pe accattâ un neuvo machinäio, pe contra e soçietæ Fenice e TBS Crew an incasciou un mion e passa pe-a liçensa di marchi da Ferragni, sensa dâ ninte à l’uspiâ.
A donaçion l’aiva za fæta a Balocco avanti, sensa dâ a mente a-i pandori vendui.
«Me fa mäpró se quarchedun l’à capio mâ – a l’à deciarou l’influencer annonçiando ch’a faià recorso –.
Mi e a mæ famiggia aniemo avanti a fâ do ben comm’emmo fæto delongo».
Guæra à Gazza, Isræle e Stati Unii sempre ciù a-e curte
«Isræle o l’é apreuvo a perde o sostëgno do mondo».
À dîlo l’é stæto o prescidente american Joe Biden, accaxonando o seu pægio Benjamin Netanyahu de no voei «a soluçion à doî Stati».
A guæra à Gazza contra Hamas a l’anià avanti «fin a-a vittöia, anche sensa o sostëgno do mondo», o l’à respòsto o prescidente isrælian con denegâ a poscibilitæ che l’Autoritæ naçionale palestineise a pòsse controllâ a Striscia inte l’avvegnî.
E dapeu o l’à azzonto: «A guæra a saià longa, a no porrià duâ pe pöchi meixi.
E in sciâ fin guägniemo».
O ministro da Defeisa o se l’à piggiâ co-a Croxe Rossa in scî ostaggi: «Ògni giorno ch’o passa o l’é un fallimento».
Intanto l’Onu a l’à approvou l’abbòsso ch’o ciamma un «fermæ o feugo umanitäio a-a spedia» pe-a «scituaçion catastròfica à Gazza».
Scì a-e negoçiaçion pe l’intrâ de l’Ucraina inte l’Union Europea
O Conseggio europeo o l’à dæto a luxe verde pe-e negoçiaçion con l’Ucraina in vista de l’adexon à l’Union.
In sciâ fin o primmo ministro ongareise Orban, ch’o l’aiva pòsto o veto in scê eçeçioin a-e regole pe l’allargamento, o l’à lasciou a riunion a-o momento de votâ e o l’à commentou: «Deçixon errâ, che vaggan avanti da soli».
O Zelensky o s’é recillou: «Unna vittöia pe noiatri e pe tutta l’Euröpa».
Pe-o prescidente ruscio Vladimir Putin «a paxe in Ucraina a ghe saià quande a Ruscia a saià arrivâ a-i seu obiettivi», òsæ a «denazificaçion» e a «demilitarizzaçion» do Paise.
Pe-o segrettäio da Nato Jens Stoltenberg o Putin o s’inandia à unna guæra «longa e dua».
Ambiente, a-a Cop28 l’accòrdio «stòrico» in scî combustibili fòscili
Redue o consummo e a produçion de combustibili fòscili inte unna mainea «giusta» pe arrivâ à zero avanti ò d’in gio a-o 2050, comme arrecommanda a sciensa.
Con st’accòrdio chì s’é serrou a Cop28, a conferensa in sciô climma de Naçioin Unie à Dubai.
Unn’inteisa definia «stòrica» da ciù parte perché pe-a primma vòtta se parla ciæo de fòscile, sciben che into papê finale no se minsoña ciù a poula «sciortia».
Cioccæ de moen da tutti i 198 delegæ.
«E generaçioin che vëgnan ve ringraçian pe-a vòstra deçixon», o l’à commentou o prescidente da Cop28 Sultan Al Jaber.
Approvou a maneuvra da Region Liguria, arriva o pscicòlogo de base
Approvou in Conseggio regionale a maneuvra da Liguria, 7 miliardi e passa pe-o 2024.
A votaçion finale a l’é arrivâ inte unna giornâ de desmuo pe-a mòrte a-a cheita do conseggê spezzin Sauro Manucci de Fratelli d’Italia, piggiou da un patî à Zena inta seiaña di 20 de dexembre.
Ninte rattelle graçie à l’accòrdio in scî emendamenti trovou da-o prescidente Toti con tutta l’oppoxiçion, levou a Lista Sansa.
Tra e novitæ gh’é l’asilo nio de badda pe-e famigge con un Isee sotta i 35mia euro, l’introduçion do pscicòlogo de base inte Asl e unna nòrma ch’a permettià a-i meghi da sanitæ pubrica de travaggiâ inte struttue privæ.
O Toti o l’à promisso 50 mioin pe taggiâ e liste d’atteisa.
Da-o 2024 i treni saian de badda pe tutti i studenti liguri sotta i 19 anni, compreiso quelli zeneixi, e fin a-i 26 anni se porrià pagâ l’abbonamento a-a meitæ do prexo.
Assascinou con unna freccia inti carroggi, i avvocati: «O no voeiva ammassâlo»
«O Evaristo Scalco o no voeiva ammassâ, ma solo che mette poia: pe questo o no se meita a prexon à vitta».
A l’é a texi di avvocati che defendan o meistro d’ascia accaxonou d’avei ammassou con unna freccia o Javier Alfredo Miranda Romero de 41 anni, ch’o festezzava a nascion do seu figgin, l’anno passou inti carroggi da Maddæña.
Pe l’artexan de 63 anni a pm a l’aiva domandou a peña mascima perché no gh’ea de dubbi ch’o voëse corpî l’òmmo, ma pe-i legali e cöse no staieivan coscì: «O l’é stæto un evento no vosciuo – dixan –.
Dovemmo domandâse se sta persoña paxe, ch’a travaggia, a l’agge da moî in galea».
A sentensa a l’é prevista pe-i 11 de zenâ.
Delitto Nada Cella, a Procua a veu o proçesso pe-a Cecere
A Procua de Zena a l’à domandou de mandâ à giudiçio a Annalucia Cecere, a dònna accaxonâ d’avei ammassou a-i 6 mazzo do 1996 a segrettaia Nada Cella into studio do commerçialista Marco Soracco a Ciavai.
Pe lê ascì e pe-a moæ Marisa Bacchioni l’é stæto ciammou o proçesso.
A Cerere a l’é indagâ pe ammassamento volontäio aggravou da-a crudelitæ e da raxoin de nisciun conto: a l’avieiva ammassou a Cella perché a voeiva piggiâ o seu pòsto in sciô travaggio e inta predileçion do Soracco.
A-o commerçialista e à seu moæ se contesta e fäse deciaraçioin e a façilitaçion, perché avieivan mentio inti interrogatöi di meixi passæ.
A Camia a no l’appreuva o Mes, a maggioransa a se scciappa
A Camia a l’à bocciou a ratifica do Mes, o mecaniximo europeo de stabilitæ.
Se scciappa a maggioransa: Fratelli d’Italia e Lega an votou de scì, Forza Italia a s’é astegnua.
Ma ascì l’oppoxiçion a s’é spartia: Pd, Italia Viva, Azione e +Europa d’accòrdio, Verdi-Sinistra astegnui e i 5 Stelle contra.
A motivaçion dæta da-i cappigruppo de maggioransa a l’é che e Camie no porrieivan controllâ e recheite in sciâ finansa pubrica.
A propòsta a l’ea za stæta approvâ da atri 26 Paixi de l’Union Europea.
L’é arrivou incangio l’inteisa in sciô patto de stabilitæ tra-i ministri de l’Economia europëi, compreiso l’Italia.
«Emmo ottegnuo tanto, o l’é un accòrdio de bon sostegnî pe-o nòstro Paise», o l’à dito o ministro Giorgetti.
Moæ de 27 anni ammassâ à cotellæ da l’òmmo ch’a l’aiva denonçiou pe stalking
Ennexima dònna ammassâ in Italia.
A vittima a l’é a Vanessa Ballan, moæ de 27 anni, corpia con eutto cotellæ into peto davanti a-a pòrta de cà inte un paise do Veneto.
A l’aiva un figgeu de quattro anni, che a-o momento de l’assascinamento o l’ea à l’asilo, e a l’aspëtava o seu segondo figgio.
À levâghe a vitta un òmmo de 41 anni, Bujar Fandaj, originäio do Kòssovo, ch’o stà inte un commun da arente e che a dònna a l’aiva za denonçiou pe stalking à ottobre.
I carabinê an recuggeito di indiçi che no lascian di dubbi: inte un video registrou da-e telecamere de guardia se vedde un òmmo con di vestî comme quelli sexii a-o Fandaj che inta mattinâ di 19 de dexembre, o giorno do delitto, o scompassa a cioenda da villetta.
Inta borsa gh’an trovou un cotello con unna lamma de 20 citti, lavou in parte.
Energia elettrica, o mercou avvardou o resciste fin à luggio
Se tramanda a-o 1° de luggio a fin do mercou avvardou de l’energia elettrica.
O prescidente de l’Arera, l’autoritæ de regolaçion de l’energia, o l’à firmou a delibera ch’a postiçipa o termine fissou pe marso.
«Unna notiçia poxitiva pe-i consummatoî – dixe l’Assoutenti – con 9 mioin e passa de famigge ch’avian doî meixi de ciù pe gödî do mercou avvardou».
De atre assoçiaçioin domandan de prolongâ o regimme de proteçion segge pe-a luxe che pe-o gazzo, pe-o quæ o termine ancheu o l’é fissou a-o 1° de zenâ.
Terrô à Praga, zoeno o spara da l’universcitæ: 15 mòrti e 24 ferii
Strage à l’universcitæ de Praga: un studente ceco de 24 anni, o David Kozak, o l’à ammassou o poæ e dapeu l’à averto o feugo in scê gente da-o teito do palaçio in ciassa Jan Palach.
O conto o l’é de 24 mòrti e 15 ferii.
O zoeno in sciâ fin o s’é ammassou davanti a-i poliçiòtti ch’ean arrivæ pe fermâlo.
«No gh’é nisciuña indicaçion che sto crimine o l’agge quarche ligammo co-o terroriximo internaçionale», o l’à affermou o ministro de l’Interno da Repubrica Ceca Vit Rakusan con çercâ d’appaxentâ a popolaçion sciätâ da quella ch’a l’é tegnua pe-a tragedia ciù grave inta stöia do Paise.
O Kozak in sciô Telegram o l’avieiva dito ch’o l’ea stanco da vitta, che tutti ghe voeivan mâ e lê ascì à tutti, e o l’aiva annonçiou de voei sparâ inte unna scheua e ammassâse.
Isræle-Hamas, l’Onu a l’appreuva a resoluçion in scî aggiutti à Gazza
O Conseggio de seguessa de l’Onu, con l’astenscion de Stati Unii e Ruscia, o l’à approvou a resoluçion à sostëgno di Emirati Arabi Unii ch’a prevedde de fâ passâ ciù aggiutti à Gazza con garantî a seguessa di operatoî, ma sensa a fin di combattimenti.
O conto di mòrti inta Striscia o passa e 20mia vittime e i 53mia ferii da-i 7 d’ottobre.
Isræle intanto o propoñe à Hamas doe settemañe de tregua pe fâ liberâ di atri ostaggi.
Segondo l’exerçito 2mia terroristi e passa sono stæti ammassæ da-a fin da tregua.
L’Euröpa a dixe de scì a-a Superliga, o ballon into ravaxo
O mondo do ballon o l’é torna into ravaxo.
A Corte Europea a l’à dæto raxon a-i club da Superliga e a l’à deciarou che gh’é un «abuso de poxiçion dominante» da parte de Uefa e Fifa inte l’organizzaçion di tornëi in Euröpa e inta gestion di driti.
O Real Madrid e o Barçeloña lödan a deçixon, tutti i atri se dixan contra.
In Italia solo o prescidente do Napoli De Laurentiis o mostra unn’avertua, ma s’aspeta de conosce l’opinion da neuva dirigensa da Juventus, protagonista do progetto (fallio) inte l’epoca di Agnelli.
«Che fassan, saian inta doî», o commento do prescidente de l’Uefa Ceferin.
E o cappo da Fifa Infantino o ghe va apreuvo: «Con tutto o rispetto, no cangia ninte».
Gh’arriva unna bolletta da 15mia euro, a meue o giorno avanti Dënâ
A l’à visto unna bolletta de l’ægua da 15mia euro e passa e gh’é vegnuo da patî.
Passou quarche giorno à l’uspiâ in condiçioin despeæ, a l’é mòrta o giorno avanti Dënâ.
A se n’é anæta coscì a Caterina Giovinazzo, unna dònna d’88 anni de Camporosso, apreuvo à quello che a soçietæ Iren a l’à conosciuo comme un errô caxonou da un problema de lettua do contatô.
A scignoa a l’aiva reçevuo a brutta sorpreisa a-i primmi de dexembre e a banca a l’aiva za autorizzou o pagamento da meitæ do dovuo.
In veitæ a Giovinazzo a l’aiva da pagâ solo 55 euro.
«Mi ascì vorriæ criâ da unna parte l’ingiustiçia, ma da l’atra a caitæ e o perdon», o l’à dito o parreco a-o morteuio con duxento persoñe.
Zoeno de 27 anni o cazze into Besagno e o meue
Un zoeno de 27 anni o l’é mòrto into cazze da unna miagetta in sciô Besagno, into quartê de Marasci à Zena.
O l’é avvegnuo à l’arba di 26 de dexembre.
O se ciammava Franklin Jair Choez Moreira.
E registraçioin de telecamere de guardia, vixonæ da-a poliçia, ô mostran ch’o s’arrampiña da solo in sciâ miagetta, o se gia de spalle e o perde l’equilibrio, preçipitando pe 8 metri into veuo.
I genitoî, che no se dan paxe, an domandou a-a Procua e ottegnuo de fâ l’autopscia in sciô còrpo, sciben che o magistrato Stefano Puppo o no l’aiva dispòsta.
L’examme o servià a capî se o zoeno, ch’o l’ea anæto à ballâ dòppo a seiaña de travaggio inte un ristorante, o l’avesse bevuo ò piggiou de sostanse ò se l’agge piggiou un patî.
Regazzificatô, o sondaggio de polemiche: «O 60% di liguri o l’é d’accòrdio»
O 60% di liguri o saieiva d’accòrdio co-o regazzificatô a-o largo de Saña: o dæto o vëgne feua da un sondaggio commiscionou à l’instituto Ipsos da-o Comitato Toti Liguria e finio into mezo de bæghe politiche.
A relevaçion a l’é stæta realizzâ inte primme doe settemañe de dexembre con de interviste telefòniche in sce un campion d’800 rescidenti in Liguria de 18 anni e passa, spartii pe sesso, etæ e provinsa in base a-a struttua demografica da region.
Unna notiçia ch’a l’à açeiso torna o feugo da protesta.
«O no vâ ninte, i savoineixi an za dito bello ciæo de na.
I ciù tanti in Liguria no son informæ assæ pe esprimme unn’opinion consciente», a replica di comitati conträi a-o progetto.
L’Agcom a l’à contestou a definiçion de «sondaggio» pe-a mancansa de unna nòtta informativa.
«O regazzificatô o no l’à da fa solo co-i çinque commun interessæ, ma con tutta a Liguria e l’Italia: do gazzo n’an tutti de beseugno», a respòsta do prescidente Giovanni Toti.
Addio a-a Vanessa Ballan: «Ghe veu unna soçietæ ch’a refue a violensa in scê donne»
Beseugna impegnâse pe «unna soçietæ ch’a refue inte poule, inti atti e inti fæti a violensa in scê dònne e ch’a passe avanti a-o mattô de voei aveighe unna persoña».
L’à dito o vesco de Treviso Michele Tomasi into çelebrâ o morteuio da Vanessa Ballan, a dònna de 26 anni ammassâ à cotellæ a-i 19 de dexembre.
In prexon, accaxonou de l’assascinamento, gh’é o Bunjar Fandaj de 41 anni.
Inte çentanæa an vosciuo dâghe l’urtimo saluo into dòmmo de Castelfranco Veneto.
Oua a Procua a mandià a-o ministëio da Giustiçia de relaçioin co-e raxoin pe-e quæ, dòppo e denonçie da Ballan contra l’òmmo ch’o l’à ammassâ, no l’é stæto piggiou nisciuña mesua de prevençion.
Intanto à Novellara, in Emilia, unna figgia de 20 anni a l’à denonçiou i genitoî pachisten che â voeivan costrenze à maiâse con un coxin mai conosciuo: «Sedonca – a menassavan – ti faiæ a fin da Saman Abbas», a figgia che do 2021 a l’ea stæta ammassâ da-a famiggia pe-a mæxima raxon, into mæximo paise.
Comme cangia l’Irpef co-e neuve quöte: avansi fin à 260 euro
Tanto che a Camia a l’à votou o scì definitivo a-a maneuvra, o governo Meloni o l’à avou o decreto-lezze Milleproroghe co-a reforma do fisco.
O neuvo scistema o prevedde træ quöte: o 23% fin à 28mia euro, o 25% tra 28 e 50mia, o 43% in scî redditi ciù erti.
Pe-e fasce che paghian ciù pöche tasce l’avanso o porrià arrivâ à 260 euro à l’anno.
Unn’atra novitæ da fin do 2023 a l’é l’inteisa in sciô Superbonus ch’o vegnià mantegnuo pe-i redditi sotta i 15mia euro.
In ponto conçescioin da mæña se ne parlià à zenâ.
Polemica in sce unna propòsta de lezze firmâ da un senatô de Fratelli d’Italia pe permette a caccia da l’etæ de 16 anni, retiâ pe voentæ do ministro Lollobrigida.
Commisse e consulense Anas, arrestou pe corruçion o figgio do Verdini
A Procua de Romma a l’à inandiou unn’investigaçion pe de suppòste inregolaritæ in scê commisse e inta ræ de consulense de l’Anas.
I fanæ da magistratua an pontou in particolâ unna cæga da 180 mioin pe di travaggi in scê gallerie.
A-i arresti in cà, insemme à atre quattro persoñe, gh’é o Tommaso Verdini, figgio do passou parlamentare Denis, un di personaggi ciù vexin a-o Berlusconi.
I accaxonamenti son de corruçion e manipolaçion de cæghe pubriche.
Inte unn’interçettaçion o Fabio Pileri, sòçio do Tommaso Verdini inte l’Inver, o parla de un «accòrdio» fæto co-a Lega.
L’oppoxiçion a l’à ciammou «unn’informativa urgente do ministro Salvini» in parlamento.
Guæra Isræle-Hamas, inte un video detegnui palestineixi nui à Gazza
Dënâ sotta e bombe à Gazza, donde a guæra «a l’anià avanti pe ben ben di meixi», o l’à avvertio o cappo de l’exerçito isrælian.
Intanto a Cnn a l’à mandou in onda un video ch’o mostrieiva di òmmi, de dònne e di figgeu palestineixi detegnui e despuggiæ da-e fòrse isræliañe inte un stadio de Gazza.
Tenscion a-e stelle con l’Iran dòppo che un miscile o l’à ammassou o generâ Sayyed Razi Mousavi, veteran di Guardien da revoluçion.
O prescidente turco Erdogan o l’à attaccou o Netanyahu: «No gh’é de differensa tra l’ossescion do Hitler pe-a razza ariaña e l’intendimento d’Isræle che ste tære antighe seggian destinæ solo a-i ebrëi».
A replica a l’é arrivâ de botto: «Lê, ch’o commette un genoçidio tra i curdi, o l’é l’urtimo ch’o ne peu fâ de prediche».
L’Ucraina sotta i attacchi rusci: «Ne serve ciù sostëgno da-o mondo»
«O mondo o l’à da capî ch’emmo beseugno de ciù sostëgno e fòrsa pe fermâ sto terrô».
L’à dito o Andriy Yermak, conseggê do prescidente ucraino Volodymyr Zelensky, dòppo l’urtimo attacco ruscio ch’o l’à caxonou a-o manco 22 mòrti e 132 ferii.
«Respondiemo e aniemo avanti à scombatte pe-a seguessa do nòstro Paise intrego», o l’à scrito o Zelensky.
«Ghe veu di fondi oua», a l’à inscistio l’ambasceuia americaña à Kiev.
Intanto o Alexey Navalny, l’oppoxitô prinçipâ do Putin confinou inte unna colònia penale, o l’à dæto torna de seu notiçie: «No stæ in pensceo pe mi, staggo ben».
Inzegnê attaccou e ferio da un robot inta fabrica da Tesla
Un robot o l’à cacciou un òmmo in tæra e o l’à ferio a-a scheña, à unna man e à un brasso con un arpon d’äsâ.
L’é quello ch’o l’é capitou che l’é doî anni à un inzegnê inta Giga Texas, a fabrica da Tesla donde o Elon Musk o ponta à construe unna machina elettrica ciù econòmica de 25mia dòllari.
Unna stöia tiâ feua da-o tabloid Daily Mail inte un momento de gran discuscion in sce l’intelligensa artifiçiale e l’automatizzaçion inti sciti de travaggio.
O Musk o l’à minimizzou: «L’açidente o l’é stæto dovuo à un brasso robòtico ordenäio, no a-o nòstro robot umanòide Optimus».
L’inzegnê o l’ea apreuvo à programmâ torna de atre machine e o l’é stæto sarvou da l’intervento di colleghi.
Mezzi Amt de badda, coe pe l’abbonamento e primme bollette
Exòrdio invexendou pe-e neuve tariffe de l’Amt de Zena.
Da-i 15 de zenâ i ciù vegi de 70 anni (solo dòppo 9.30) e i ciù zoeni de 14 (delongo) peuan viægiâ de badda in scî mezzi.
Ma into primmo giorno da mesua inte çentanæa se son presentæ a-i portelli pe ottegnî a tessia neçessäia pe ëse in regola.
À Paxo l’é arrivou fiña a poliçia pe appaxentâ e gente in coa.
Coscì o Commun e l’açienda an stabilio che fin a-i 30 d’arvî bastià un documento d’identitæ.
L’é za arrivou e primme bollette a-i ançien sensa biggetto primma de l’oa consentia e ascì a-i turisti «à giabba» in metropolitaña: da-o 1° de zenâ, defæti, solo i rescidenti peuan piggiâla à tutte e oe sensa pagâ, pægio pe-i ascensoî e e funicolare.
Ponte Morandi bis, comensa o proçesso: ciammou 100 mioin de danni pe-i pedaggi
L’é comensou con l’udiensa preliminare o proçesso dito «Ponte Morandi bis» in scê presonte fäse relaçioin e i contròlli mancæ in sce ponti e gallerie.
I utenti de autostradde da seçion de Zena an domandou de constituîse parte çivile pe un danno de 100 mioin caxonou da-i pedaggi stæti pagæ ma no investii pe-e manutençioin.
Pe contra a Cgil, à differensa di atri scindicati confederali, a l’à annonçiou ch’a no veu intrâ into proçesso perché «i louanti an sempre fæto quello che ghe domandavan».
Son 47 e persoñe imputæ, tra i quæ di cappi passæ de Autostrade e Spea, anche pe-o deruo do vòtto da galleria Bertê de l’A26.
Eleçioin, à Sanremmo o çentro-drita o va à reisego de scciappâse
S’ascada l’äia in vista de eleçioin amministrative in Liguria e into çentro-drita l’é scciuppou o caxo Sanremmo.
A Lega e Fratelli d’Italia an dæto a seu benediçion a-a candidatua do Gianni Rolando, çernuo in particolâ da-o senatô Gianni Berrino.
«L’ò lezzuo in scî giornali, unna mainea innovativa de scompartî – o commento fastidiou do prescidente Toti –.
Pe dex’anni emmo perso à Sanremmo, no vorrieiva che ste deçixoin ne portessan à un exito pægio».
I çivichi defæti pontavan in sce l’avvocato Alessandro Mager e oua o reisego o l’é quello de unna scciappeuia inta coaliçion.
O governatô però o l’à asseguou che o dialogo o l’é ancon averto e ch’o tendieiva à escludde a presensa de unna lista co-o seu nomme.
Dònna a s’ammassa dòppo a polemica pe unna reçenscion in sciô seu ristorante
A l’é stæta trovâ mòrta in sciâ riva do sciumme Lambro a Giovanna Pedretti, a baccaña de un ristorante da provinsa de Lodi ch’a l’ea finia into mezo de unna tempesta in scî social pe avei respòsto à unna reçenscion omòfoba in sciâ Ræ.
A dònna, de 59 anni, a l’ea stæta investia da-e polemiche apreuvo a-i scriti da giornalista e influencer Selvaggia Lucarelli e do galante Lorenzo Biagiarelli, ch’aivan sostegnuo che a reçenscion pubricâ a fïse fäsa.
A Procua de Lodi a l’indaga pe instigaçion a-o suiçidio.
A figgia da Pedretti a l’à attaccou a Lucarelli in sce Instagram: «Graçie pe avei massacrou mæ moæ».
Lê a l’à replicou: «Nisciun se poñe o problema che scrive de cöse no vee peu mette à reisego».
E a l’à denonçiou d’avei reçevuo de menasse.
Lezze in sciâ fin de vitta, in Veneto a s’afferma pe un voto
A l’é stæta fermâ a lezze in sciô fin de vitta da Region Veneto portâ in Conseggio da l’assoçiaçion Luca Coscioni con 9mia firme.
O conto di voti o l’é finio 25-25: serviva a-o manco un scì de ciù.
O prescidente Luca Zaia o l’aiva annonçiou o seu pai poxitivo, ma o l’aiva lasciou libertæ de consciensa a-i seu.
L’é stæto determinante træ astenscioin, doe da Lista Zaia e uña do Pd.
Se a lezze a fïse passâ, o Veneto o saieiva stæto a primma Region à dâse unna normativa in sciô suiçidio ascistio.
A novitæ ciù importante a l’ea l’impoxiçion de un termine mascimo de 27 giorni perché e Asl respondessan a-i mouti con de patologie che no se peuan cuâ che domandan a-a sanitæ pubrica de fâ o trattamento pe-a mòrte de seu voentæ.
O Salvini o l’à strinou o Zaia: «Mi ascì aviæ votou de no».
O Dombrovskis à Davos: «L’Italia a no l’é in linea co-e recommandaçion de l’Ue»
«L’Italia a no l’é in linia co-e recommandaçioin de l’Union Europea».
L’urtima bacchezzâ in scî conti de Romma a l’é arriva in sciâ fin do World Economic Forum de Davos da-a bocca do Valdis Dombrovskis, o viçeprescidente da Commiscion.
«Emmo domandou à l’Italia d’intraprende de deviaçioin e de mettise torna in riga», e seu poule nette abasta.
Ma da lì à pöco un portavoxe o l’à aggiustou o tio: «A poxiçion a l’é a mæxima de novembre, a no l’é cangiâ».
L’Italia a l’ea stæta missa into gruppo di Paixi sotta osservaçion, che devan tegnîse pronti à portâ de correçioin a-e seu maneuvre finançiäie.
Neuve tenscioin into Levante de Mezo.
O Netanyahu: «No ghe saià un stato palestineise»
S’arve di neuvi fronti into Levante de Mezo.
L’Iran o l’à tiou di miscili contra l’Iraq e a Sciria, ma o l’à attaccou anche in Baluchistan, in sciô territöio do Pakistan, ch’o l’à respòsto inta çittæ de Saravan.
Ma se travaggia za à unn’intesa pe unna de-escalation.
Intanto Hamas o l’à annonçiou a mòrte de doî ostaggi ch’ean stæti mostræ inte un video, con dâ a corpa à di bombezzi d’Isræle.
O Netanyahu o l’insciste à dî che no ghe saià nisciun stato palestineise dòppo finio a guæra, o conträio de quello che vorrieiva o governo american.
Exerçitaçion da Nato contra a Ruscia, o Putin: «No se retiemo mai»
A Nato a l’à inandiou a ciù grande exerçitaçion contra a Ruscia da-a fin da Guæra Freida.
L’operaçion, ciammâ Steadfast Defender 2024, a l’incomensià a-i urtimi giorni de zenâ co-a parteçipaçion de 90mia sordatti da-i stati amixi e da-a Sveçia, e a l’anià avanti fin à mazzo.
O scenäio scimulou o l’é quello da «respòsta à unna menassa militare».
O prescidente do commando militare da Nato, l’armiraggio Rob Bauer, o l’à avvertio che «a paxe a no se peu ciù dâ pe segua» e che «a guæra a l’é un fenòmeno ch’o tia drento tutta a soçietæ», ch’a l’à da sostegnî i militari con «di òmmi e di mezzi».
Intanto però o Putin o mette in ciæo: «No se retiemo mai da l’Ucraina».
E i Paixi baltichi, inta poia de unn’invaxon, an annonçiou a construçion de struttue de defeisa inti anni che vëgne.
Stati Unii, o Trump o trionfa a-e primäie in Iowa
O Donald Trump, o passou prescidente di Stati Unii, o l’à guägno ben ben a-o primmo gio de eleçioin primäie in Iowa con pöco ciù da meitæ di voti e unna distansa de 30 ponti.
A-o segondo pòsto o Ron DeSantis.
«Son recoviou da sta vittöia – o l’à commentou o tycoon –.
Oua che l’America a torne unia».
O Biden o l’à reconosciuo che o Trump o l’é o ciù avvoxou pe l’investitua repubricaña, ma into caxo ch’o vegnisse torna o prescidente o temme «di attacchi da bruttô, de böxie infinie e de gren speise».
I figgeu palestineixi saian cuæ à l’uspiâ Gaslini de Zena
Un çentanâ de figgeu palestineixi saian cuæ à l’uspiâ Gaslini de Zena.
Unna primma squaddra, coordinâ da-o Andrea Moscatelli, a l’é partia a-i 18 de zenâ e unna segonda, guiddâ da-o Gianluca Piatelli, a l’é in scî pissi de mettise in viægio.
L’intençion a l’é inandiâ a-a spedia o traspòrto da Gazza con di xeui e comensâ à fâ i primmi interventi in scî paçienti ciù gravi inti giorni che vëgne.
L’instituto o l’asseguià l’ascistensa sanitäia à tutti i figgeu che n’avian de beseugno.
«Inti contesti de guæra tròppo de spesso i piccin son quelli che patiscian o pezo – o l’à commentou o prescidente do Gaslini Edoardo Garrone – ma noiatri s’impegnemmo de longo pe quello che semmo fâ megio: cuâ i figgeu da Liguria, de l’Italia e do mondo».
Sanitæ, o Toti: «Basta profittâ in scê difficoltæ».
Do 2023 prestaçioin cresciue de mezo mion
«No veuggio asconde i problemi che gh’é, ma profittâ in scê difficoltæ do scistema sanitäio o l’é desconoscente pe-o sfòrso che fa i profescionisti».
O prescidente da Liguria Giovanni Toti o passa à l’attacco e o ciamma unna conferensa stampa periòdica pe comunicâ i exiti poxitivi do scistema regionale.
«L’é giusto che i çittæn saccian cöse semmo apreuvo à fâ», o l’à azzonto.
O governatô o l’à confermou i 42 mioin pe-e liste d’atteisa e i 220 mioin do Pnrr pe-a sanitæ in Liguria, co-e primme struttue ch’arvian do 2024.
Dapeu o l’à revendicou i 1.700 infermê assonti inte l’urtimo anno e mezo.
Segondo i dæti de l’Alisa, do 2023 s’é produto 500mia prestaçioin in ciù da l’anno passou.
Da chì a-a stæ unna pisciña in mâ davanti a-a Gainaa
Unna pisciña in mâ delimitâ con de böe tra a riva d’Arbenga e a Gainaa, pe promeuve l’isoa e fâ arrivâ i turisti.
O progetto, presentou in Region, o saià realizzou da chì a-a stæ ch’a vëgne.
I finançiamenti, pöcassæ 3 mioin d’euro, arrivan da l’Union Europea.
À sviluppâ e propòste insemme a-e instituçioin do territöio saià l’Universcitæ de Zena.
I autoî de l’iniçiativa asseguan che se faià tutto into rispetto da natua e che l’intençion a l’é quella de façilitâ de attivitæ sportive ligæ a-o mâ pe sostegnî l’economia locale.
Eleçioin, se vota i 8-9 de zugno.
Primmo scì pe l’autonomia differençiâ
O Conseggio di ministri o l’à deçiso a dæta de pròscime eleçioin: se votià a-i 8 e 9 de zugno pe-e europee, e amministrative e inte quarche caxo e regionale ascì, quello che se dixe un election day.
Un appuntamento ch’o ne sa anche de preuva politica pe verificâ a tegnua do consenso pe-o governo.
Intanto in Senato l’é arrivou o primmo scì a-a lezze in sce l’autonomia differençiâ.
Into votâ i esponenti do Partio Democratico an mostrou di feuggi con stampou a bandea italiaña e da-i banchi l’é stæto intonou l’inno naçionale.
O cammin da reforma o va avanti a-a Camia donde a maggioransa a ponta à l’approvaçion avanti de eleçioin.
L’oppoxiçion a l’à za annonçiou ch’a se battià pe-o referendum.
Italia con Fransa e Germania into Mâ Rosso: «Defendiemo e nòstre nave»
Anche l’Italia a l’intervegnià into Mâ Rosso pe fermâ i attacchi di Houthi che son apreuvo à mette in crixi a navegaçion internaçionale con çentanæa de barchi costreiti a fâ o gio de l’Africa.
A miscion militare con Fransa e Germania a saià unn’açion «pe-o ciù de politica de defeisa – a l’à dito a prescidente Meloni –.
De de lì passa o 15% do commerçio mondiale, no poemo açettâ sta menassa».
O ministro de l’Estranxeo Antonio Tajani o s’augua che l’approvaçion definitiva a l’arrive fito e o commenta: «No femmo a guæra à nisciun, ma defende e nòstre nave o l’é un dovei da Repubrica e do governo».
L’é mòrto o Gigi Riva, inte 30mia a-o morteuio à Caggiai
O l’é mòrto de 79 anni o campion de ballon Gigi Riva, zugou da Naçionale e do Caggiai, donde o l’à passou tutta a carrea arrivando à guägna o stòrico scudetto do 1970, sciben che e gren squaddre che corrissan apreuvo.
E pròpio inta çittæ sarda, ch’o no l’aiva ciù vosciuo lasciâ, o l’é stæto piggiou da un infarto.
Co-a maggia di azzurri o Riva o l’é stæto o megio marcatô de tutti i tempi, con 35 ræ inte 42 partie.
Ciù de 30mia persoñe son anæte à dâghe l’urtimo saluo à Caggiai.
«O l’é stæto un hombre vertical fin à l’urtimo, o se n’é anæto comme voeiva lê», o l’à dito o figgio Nicola.
A-o Riva saià intitolou o neuvo stadio da çittæ.
A Corte de l’Aia: «Isræle o deve prevegnî o genoçidio contra i palestineixi»
Isræle o deve «prevegnî quæsesegge açion» ch’a se pòsse configuâ comme genoçidio contra i palestineixi, «punî ògni instigaçion pubrica» à commettilo e consentî l’intrâ di aggiutti inta Striscia de Gazza.
A l’é a deçixon da Corte internaçionale de giustiçia de l’Aia apreuvo à l’accaxonamento avansou da-o Sudafrica.
I giudiçi an reconosciuo che existe un caxo da valuâ, ma no son arrivæ à impoñe un fermæ o feugo a-a spedia, ch’o l’ea pròpio a primma instansa.
Pe-o prescidente Benjamin Netanyahu parlâ de genoçidio o l’é unn’offeisa e l’ordinansa di giudiçi a no leva a-o Stato ebraico o «drito à defendise da soli».
Intanto i Stati Unii an sospeiso i finançiamenti à l’Agençia de Naçioin unie pe-i pròfughi palestineixi apreuvo a-o presonto interessamento de 12 dependenti inti attacchi di 7 d’ottobre contra Isræle.
Fransa, a protesta di agricoltoî a menassa d’invadde Pariggi
Gran ravaxo in Fransa pe-a protesta di agricoltoî che menassan de bloccâ l’intrâ à Pariggi co-i trattoî, che son za arrivæ a-e banlieu.
A-i 23 de zenâ unna dònna ch’a manifestava con seu maio e seu figgia a l’é stæta ammassâ da l’autista de unna machina asbriâ in scê gente.
Un gruppo de viticoltoî o l’à forsou doî depòxiti da gran distribuçion vexin à Béziers.
I agricoltoî veuan de semplificaçioin amministrative e de compensaçioin ciù spedie in caxo de desastri da natua.
I serviçi de seguessa an za misso in guardia in sciô reisego de violense se o governo o no faià di gesti concreti.
Neuva York in guæra co-i social: «Un reisego pe-a sanitæ pubrica»
Neuva York a l’é a primma çittæ americaña, e fòscia do mondo, à deciarâ a guæra a-i social network.
«Son un reisego pe-a sanitæ pubrica, comme unna tosciña ambientale – e poule due do scindico Eric Adams –.
No poemo stâ à ammiâ e consentî a-e Big Tech d’inricchîse in sciâ privacy di nòstri figgi».
E o l’à promisso che i social saian trattæ comme «o tabacco e e pistòlle».
Cöse se faià pe da bon se savià ciù in là, ma gh’é za chi vorrieiva che o scindico o tornesse a-o proibiçioniximo do Micheal Bloomberg ch’o l’aiva misso a-o bando i telefonin inte scheue pubriche.
Inte l’aspëtâ e mesue da stâghe apreuvo, l’é stæto pubricou un arregòrdo con di conseggi a-i grendi pe promeuve un uso san di social network.
Açidenti in sciô travaggio, doî mòrti à Arasce e in sce l’A12
Atri doî açidenti mortali in sciô travaggio in Liguria into gio de pöche oe.
A-i 5 de frevâ un operäio de 58 anni, o Luciano Peirano, o l’é cheito d’in sce unna betonea inte un cantê à Arasce, o l’à piccou a testa in tæra e o l’à perso a vitta.
À ninte l’é servio i soccorsci.
A Procua de Saña a l’à averto unn’investigaçion pe ammassamento corposo.
O giorno apreuvo un òmmo de 42 anni, o Basar Shames originäio do Bangladesh, o l’é mòrto inte un gròsso açidente in sce l’autostradda A12 à Rapallo tanto ch’o l’anava à louâ a-a Fincantieri de Riva Trigoso.
O frugon ch’o portava lê e atri eutto colleghi o l’à sbandou e o l’é finio contra un miagion.
Çerti son sciortii d’into mezzo e son stæti investii da-e machine che vegnivan de derê.
Atri doî operäi an patio de lexoin grave.
Dexe e vettue interessæ.
Anche in sce sto caxo indaga a Procua: uña de ipòtexi a l’é che l’autista o fïse distræto da-o telefonin.
I dependenti do stabilimento an averto unn’arrecuggeita de dinæ pe aggiuttâ a famiggia do Shames.
A nave Vulcano arrivâ a-a Spezza, 17 figgeu palestineixi à Zena
A l’é arrivâ a-a Spezza a nave Vulcano da Mæña militare: à bòrdo 60 figgeu palestineixi partii d’in Egitto pe ëse cuæ inti uspiæ italien.
Tra de loiatri 17 son arrestæ à Zena, 13 son stæti recoveræ à l’uspiâ pediatrico Gaslini.
E famigge an trovou allögio graçie a-a mobilitaçion di enti do terso settô comme a Caritas.
I meghi che î an operæ an contou de casce da testa desfondæ e proiettili acciantæ inta carne.
Unna primma squaddra de l’instituto zeneise a l’ea za partia à zenâ pe inandiâ o trasferimento, un segondo gruppo o l’ea anæto in miscion inti Emirati Arabi pe fâ di interventi de neurochirurgia ben ben diffiçili.
Sandöia, o Marco Lanna o dà e dimiscioin da prescidente
Neuvo scrollon pe-a Sandöia, dòppo o drammatico passaggio da soçietæ da-o Ferrero à Radrizzani e Manfredi l’anno passou.
O Marco Lanna o l’à dæto e dimiscioin da prescidente, incarrego ch’o l’aiva tegnuo da-o dexembre do 2021.
A conferma a l’é arrivâ drita da Corte Lambruschini: «O l’à piggiou a prescidensa inte un momento di ciù diffiçili da stöia da Sandöia – se leze inte unna nòtta – con riëscî à garantî serietæ e equilibrio.
A seu deçixon a l’ea in examme da pe coscì e inta programmaçion da restrutturaçion de l’açienda no manchià de seguo e opportunitæ pe avvexinâse torna.
O rappòrto o no finisce ancheu».
A-a fin da partia co-o Modena o Lanna o l’ea anæto à saluâ i tifoxi sotta a Sud, un gesto che oua o pâ avei a varsciua de un congê.
Ninte trattoî a-o Festival de Sanremmo, o governo o promette de mesue
A protesta di trattoî a l’é arrivâ a-o Festival de Sanremmo, ma à l’Ariston no l’é introu nisciun agricoltô: a Rai, d’inteisa co-o ministro de l’Interno Matteo Piantedosi, a l’à deçiso de fâ leze a-o Amadeus un messaggio concordou avanti.
À Romma l’incontro à palaçio Chigi donde a prescidente Giorgia Meloni a l’à propòsto l’esençion de l’Irpef in scê rendie agräie, ma solo pe chi n’à de beseugno, saieiva à dî fin a-i 10mia euro.
«O l’é un ponto de partensa ma son convinto che se pòsse fâ de ciù», o l’à respòsto o Matteo Salvini.
A mesua a garantià o 90% e passa de impreise, o l’à azzonto o ministro de l’Agricoltua Francesco Lollobrigida.
Un çentanâ de trattoî o l’à formou un corteo in sciô Grande raccordo anulare.
Intanto l’Union Europea, in sce l’onda de proteste inte ciù Paixi, a l’à fæto marcia inderê in sciâ propòsta de un taggio a-i pestiçidi da chì a-o 2030.
Figgia de 13 anni violentâ inte un parco à Catania
Unna figgia de 13 anni a l’é stæta violentâ da un gruppo de zoeni inti bagni de un parco pubrico à Catania.
Con lê gh’ea ascì o galante, ch’o l’é stæto menassou e tegnuo lontan tanto che doî de loiatri â costrenzeivan à patî di abuxi e i atri ammiavan a scena de de d’ato.
Dòppo a segonda violensa a figgia a l’é arriëscia à scappâ e a l’à ciammou aggiutto inta stradda.
Sette e persoñe ch’avieivan parteçipou, di quæ trei minoî.
«O Stato o gh’é e o garantià che se fasse giustiçia», a l’à dito a prescidente do Conseggio Giorgia Meloni.
O Salvini o l’à propòsto torna a crastaçion chimica pe-i responsabili.
Tenscion in sciâ Stellantis, comensa a mobilitaçion à Mirafiori
Monta a tenscion inta fabrica de Mirafiori apreuvo che l’amministratô delegou da Stellantis Carlos Tavares o l’à dito che «l’Italia a dovieiva fâ de ciù pe proteze i seu pòsti de travaggio» e che «se no se dà di aggiutti pe accattâ di mezzi elettrichi se mette à reisego i stabilimenti».
O John Elkann, prescidente da Stellantis, o l’à incontrou o prescidente Mattarella e asseguou che o gruppo o l’arresta in Italia.
Ma i operäi an comensou à fâ di sciòperi: «Mescemmose comme i agricoltoî, l’avvegnî o l’é inçerto e no ne dan de respòste».
Pe de ciù l’é arrivou a notiçia che da-i 31 de marso finià a produçion do Maserati Levante.
I scindicati inscistan perché s’arve unna discuscion con l’açienda e o governo.
Guæra Isræle-Hamas, o Netanyahu o refua a tregua e o l’inandia un attacco à Rafah
Nisciuña tregua con Hamas: o prescidente isrælian Benjamin Netanyahu o bòccia l’ipòtexi d’accòrdio co-a mediaçion do Qatar e o definisce un «stralabio» e condiçioin pòste da-i islamisti che vorrieivan a fin areo di combattimenti à Gazza.
«Semmo vexin a-a vittöia, a no l’é costion d’anni», o l’à azzonto o prescidente che intanto o l’à commandou a l’exerçito d’anâ verso Rafah, donde gh’é a ciù gran parte da popolaçion da Striscia, e o l’à dispòsto o cian pe stramuâ i çivili.
«Un attacco à Rafah – o l’à dito o segrettäio generale de l’Onu Guterres – o faieiva cresce quello ch’o l’é za un peson umanitäio, con de conseguense che no se peuan manco contezzâ».
I Stati Unii ascì an avvertio: «O saieiva un desastro».
O re Carlo o l’é mouto de cancao, a Gran Bretagna in anscietæ
O re Carlo o gh’à un cancao.
A notiçia a l’à invexendou a Gran Bretagna.
A moutia a gh’é stæta diagnosticâ apreuvo à un intervento inta London Clinic.
«O l’é stæto piggiou pe tempo», o l’à asseguou o primmo ministro Rishi Sunak: o Carlo, de 75 anni, o l’à za comensou à sottopoñise à di «trattamenti regolari» che ô constrenzian à piggiâse unna pösa da-i impegni offiçiæ.
O prinçipe William, erede a-o tröno, o l’é tornou à fâse vedde in pubrico, sciben che e fonçioin de cappo do Stato arrestan tutte à carrego do poæ.
Ma oua l’abdicaçion, da quello che se dixe, o no l’é ciù un argomento proibio.
Stati Unii, di repubrichen veuan remeuve o Biden: «O no l’é ciù bon»
Di esponenti repubrichen an domandou de valuâ a proçedua pe remeuve o prescidente di Stati Unii Joe Biden in base a-o 25eximo emendamento da constituçion, introduto dòppo l’assascinamento do Kennedy, ch’o ne prevedde a sostituçion pe inabilitæ.
O l’é o mæximo emendamento tiou à mezo ciù vòtte pe levâ d’in carrega o Donald Trump inti anni do seu governo.
Segondo un gruppo de deputæ e senatoî o Biden o no saieiva ciù bon à fâ e seu fonçioin pe-e seu mancanse de memöia.
Pe applicâ sta nòrma basta che o viçeprescidente e a maggioransa do governo mandan unna lettia a-o Congresso.
Se o prescidente o s’oppoñe, tocca a-a Camia deçidde con doî tersci di voti.
Dònna accotellâ da-o nevo à Riva Trigoso, a l’é grave
Un òmmo de 44 anni, o Christian Frediani, o l’à accotellou inta goa a lalla de 57 anni dòppo unna rattella.
O l’é capitou inta neutte tra-i 13 e i 14 de frevâ à Riva Trigoso.
A dònna a l’é stæta portâ in condiçioin grave à l’uspiâ San Martin de Zena.
O nevo, imbriægo, o l’à ferio ascì a moæ de 70 anni ch’a s’é rotta unna gamba into çercâ de defende a seu.
O Frediani o l’é stæto arrestou e misso in prexon à Marasci pe tentativo d’ammassamento e lexoin.
Inta mæxima famiggia, do 1995, o messiao de l’òmmo o l’aiva ammassou a figgia, a seu de dònne aggredie, e o l’aiva çercou d’ammassâse: o gh’ea arriëscio solo dòppo sciortio d’into manicòmio criminale.
O Bassetti accaxonou: «Speçializzandi sfrütæ e sensa tutor», parte a quæla
O Matteo Bassetti, o direttô da clinica de moutie infettive de l’uspiâ San Martin de Zena, o l’é stæto accaxonou da l’Assoçiaçion liberi speçializzandi perché, in sciâ base de un questionäio anònimo, i meghi da seu scheua saieivan costreiti à travaggiâ ciù de l’oräio dovuo e staieivan de spesso sensa un tutor.
L’infettivòlogo o manda inderê tutti i accaxonamenti e o l’annonçia unna quæla contra o scindicato: «Unna brutta stöia de giöxia», o l’à commentou.
I speçializzandi zeneixi in moutie infettive an firmou unna lettia pe piggiâ e distanse da l’Assoçiaçion: «Travaggiâ de ciù a l’é unna nòstra deçixon – scrivan – e con noiatri gh’é delongo un mego esperto».
Ma o scindicato o l’insciste: «L’é unna vergheugna che o Bassetti o ne menasse, aniemo avanti pe descrovî a veitæ».
Sanremmo, ciù de 200mia euro de refæta a-o «cantonê in miande»
O Commun de Sanremmo o dovià pagâ 227mia euro e passa de refæta a-o passou cantonê Alberto Muraglia ch’o l’ea stæto scorrio apreuvo à l’operaçion Stachanov da Guardia de finansa pe sfrouxo a-i danni do Stato.
O Muraglia o l’ea finio in sce tutti i giornali pe-a fotografia ch’a ô repiggiava tanto ch’o timbrava o cartellin in miande.
Ma o seu avvocato into proçesso o l’aiva mostrou che in veitæ o comensava à travaggiâ fiña in antiçipo.
Dòppo o retio do liçensiamento in Appello, o Commun o l’é stæto condannou à piggiâlo torna e à dâghe i danni.
In sciâ costion peisa ancon un recorso in Cassaçion presentou da-a segrettäia generale do palaçio Bellevue: s’o fïse reçevuo, o Muraglia o porrieiva dovei rende l’indennizzo.
O l’ammassa a moggê e i figgi: «Voeiva liberâli da-o diao»
O l’à ammassou a moggê e i figgi de 5 e 16 anni perché o voeiva «liberâli da-i demònni» e o l’à bruxou o còrpo da dònna avanti d’assotterrâla into giardin.
O l’é capitou à Altavilla Milicia, vexin à Palermo.
Protagonista un òmmo de 54 anni, o Giovanni Barreca, che dapeu o s’é consegnou a-i carabinê.
Insemme à lê l’é stæto fermou atri doî fanatichi religioxi.
O Barreca, ch’o l’aiva frequentou unna gexa evangelica, o l’aiva unn’ossescion pe-o diao.
A figgia de 17 anni, scampâ a-a strage, a l’é stæta fermâ pe ammassamento perché a l’avieiva parteçipou à di riti.
Lê mæxima a l’à contou che l’ea di anni che gh’ea di «demònni» in cà e che besognava scorrîli.
À Cisterna de Latina un militare da Guardia di finansa de 27 anni o l’à ammassou con l’arma d’ordinansa a moæ e a seu da passâ galante, co-a quæ o l’aiva rattellou: a figgia a s’é sarvâ ascondendose into bagno.
Squascio into cantê de l’Esselunga, trei mòrti à Firense
Trei operäi son mòrti à Firense into squascio de un cantê pe-a construçion de un supermercou de l’Esselunga a-i 16 de frevâ.
Atri doî louanti son despersci con pöche speranse de trovâli vivi.
Doî di trei ferii son gravi, ma no van à reisego de moî.
Unna trave de ciumento armou a-o quarto cian a l’é vegnua zu da unna banda e a l’à caxonou di atri derui ch’an investio unna squaddra d’eutto operäi.
O prescidente da Repubrica Sergio Mattarella e a prescidente de l’Esselunga Marina Caprotti an espresso o seu dô de cheu.
I atri supermercoei da cadeña in çittæ son arrestæ serræ pe unna meza giornâ.
A Procua a l’à averto unn’investigaçion pe deruo corposo e ammassamento corposo.
O cantê o l’é stæto sexio.
I scindicati an ciammou un sciòpero naçionale pe-i 21 de frevâ.
«Basta genoçidio», ondâ de polemiche in sciâ Rai dòppo Sanremmo
Un sciumme de polemiche dòppo o Festival de Sanremmo apreuvo à l’appello do Ghali «Basta genoçidio» fæto d’in sciô parco.
«L’é vergognoso che o Festival o segge stæto sfrütou pe spantegâ de l’agrua», o l’à dito l’ambasciou d’Isræle in Italia.
A-a domenega o cantante, intervistou à Domenica In, o l’à respòsto: «Va avanti a politica do terrô, e gente an poia de parlâ contra a guæra».
Ma inta mæxima trasmiscion l’é stæto lezzuo unna communicaçion de l’amministratô delegou da Rai con l’esprescion de «solidarietæ pe-o pòpolo d’Isræle», sensa minsonâ Gazza.
E oppoxiçioin in scê barricæ: «A libertæ d’esprescion a va rispettâ».
A Venier a l’à parlou in scî giornali: «No ò mai fæto da çensua à nisciun».
Proteste e scontri davanti a-a sede da Rai à Napoli.
Ruscia, mòrto o prexonê Navalny: o Biden o l’accaxoña o Cremlin
L’é mòrto in Ruscia de 47 anni o Alexei Navalny, o prinçipâ oppoxitô politico do prescidente Vladimir Putin.
O l’ea imprexonou inte unna colònia penale artica donde o scontava unna peña de 19 anni.
Segondo e autoritæ penitençiäie o l’é stæto piggiou da un patî dòppo unna passaggiâ.
O Navalny o no paiva aveighe di problemi de sanitæ: seu moæ a l’aiva trovou «san e allegro» inte unna vixita a-i 12 de frevâ.
De seguo ghe pesava i confinamenti inta çella pe puniçion.
Ma tanti cappi de Stato – o Joe Biden pe-o primmo, ch’o dixe de no ëse mäveggiou – pontan o dio in sciô Cremlin, ch’o parla d’accaxonamenti «che no se peuan açettâ».
Da chì à un meise ghe saià e eleçioin e o Putin o se candidià pe-a quinta vòtta.
Isræle, tenscion con l’Euröpa e o Vatican.
No gh’é l’accòrdio in scî ostaggi
«Oua basta, che Isræle o s’afferme».
À piggiâ unna poxiçion in scî attacchi à Gazza l’é ascì a Gran Bretagna e l’Union Europea.
O Washington Post o l’à parlou de unna «rottua» tra o Biden e o Netanyahu da chì à no guæi.
E a tenscion a l’é montâ ascì co-o Vatican: o segrettäio de Stato, o cardinâ Parolin, o l’à definio «stramesuâ» a reaçion d’Isræle contra Hamas perché «o drito a-a defeisa o no giustifica un maxello», azzonze a Santa Sede.
Intanto manca ancon un accòrdio in scî ostaggi e o Stato ebraico o l’avverte: «Devan tornâ sedonca allarghiemo l’açion à Rafah».
I Stati Unii e i Paixi arabi travaggian pe un cian de paxe ch’o prevedde l’instituçion de un Stato palestineise, ma o Netanyahu o no se mescia: «Ninte regalli e ninte diktat internaçionali».
L’Euröpa a taggia e stimme de crescita, a Lagarde cianin in scî tasci
A Commiscion europea a l’à taggiou e stimme de crescita do Pil pe l’Eurozöna do 2024, da l’1,2% a-o 0,8%.
Se prevedde de repiggiâ l’asbrio cian cianin inte l’anno pe cresce ciù stabili da-o 2025.
A prescidente da Banca çentrale europea Lagarde a va cianin in sciâ deschinâ di tasci: «A deflaçion a va avanti, pe deçidde ammiemo i dæti, ma serve ciù seguesse».
A revixon de stimme a l’interessa l’Italia ascì e oua torna o fantaxima de unna maneuvra in azzonta.
O Gentiloni però o freña: «No femmo de correçioin in scî citti, in sce l’avvegnî dòmina l’inseguessa».
Sanremmo, doî studenti investii da un camio: un mòrto e unna feria graviscima
Tragedia à Sanremmo a-i 23 de frevâ.
Un camio o l’à investio doî fræ ch’anavan a-a scheua à Bussaña: o primmo, de 17 anni, o l’é mòrto e unna figgia de 15 anni a l’é graviscima à l’uspiâ Santa Coroña da Pria.
I doî studenti, d’origine tunexiña, stavan à Trieua.
L’autista, ch’o no s’é affermou dòppo l’açidente avvegnuo in sce unna stradda proibia a-i pedoin, o l’é stæto arrestou da lì à no guæi pe ammassamento stradale, omiscion de soccorso e lexoin corpose.
A-a poliçia o l’à dito ch’o no s’ea accòrto de ninte.
O mezzo o l’é stæto sexio.
«No gh’é de poule, semmo vexin a-a famiggia», o l’à dito o scindico de Trieua Massimo Di Fazio.
Mòrta pe l’asportaçion de un melanöma, assòlto o santon de Borzonasca
O l’é stæto assòlto in appello o Paolo Bendinelli, o santon e responsabile do çentro olistico Anidra de Borzonasca accaxonou da mòrte da Roberta Repetto, a dònna de 40 anni ammassâ da-e metastaxi de un melanöma che gh’aivan asportou doî anni avanti, sensa anestexia e in sciâ töa de unna coxiña.
A peña a l’é stæta reduta pe-o mego brescian Paolo Oneda.
Apreuvo à l’operaçion a Repetto a l’ea stæta cuâ con de erbe, de tisañe e da meditaçion.
In primmo graddo o Bendinelli o l’ea stæto condannou à trei anni e quattro meixi pe ammassamento corposo.
Za alantô o giudiçe o l’aiva scrito che «i scintomi no poeivan fâ pensâ ch’a saieiva mòrta».
«E sentense se rispettan, ma pe mi o l’é un dô», a l’à commentou a seu Rita Repetto.
A-o San Martin o primmo tracianto de figæto in Italia sensa fermâ o sangue
Pe-a prima vòtta in Italia un figæto o l’é stæto traciantou sensa interrompîne a çircolaçion do sangue de drento.
L’intervento o l’é stæto fæto a-i 8 de zenâ à l’uspiâ San Martin de Zena, into çentro commandou da-o Enzo Andorno.
L’òrgano o no s’é mai fermou de reçeive do sangue into passaggio da-o donatô a-a paçiente, che da lì à quattro giorni a l’é sciortia d’inta terapia intensciva e dòppo træ settemañe a l’é stæta mandâ à cà.
«O San Martin o se conferma unn’eminensa naçionale – o l’à commentou o prescidente Giovanni Toti –.
Oua semmo a-o travaggio pe inandiâ za st’anno chì i tracianti de cheu ascì, sempre a-o San Martin».
Mòrti in sciô travaggio, tròppi cantê feua de lezze: a streita do governo
Interdiçion fin à 5 anni pe-e açiende con de gròsse violaçioin.
A l’é uña de ipòtexi à l’examme do governo dòppo o squascio into cantê de l’Esselunga de Firense ch’o l’à caxonou çinque mòrti.
A dita incarregâ di travaggi a l’ea l’Aep (Attività Edilizie Pavesi), a mæxima do cantê de San Benigno à Zena donde gh’ea za stæto di derui.
Oua a Procua a l’indaga in scê açiende ciù picciñe che louavan sotta contræto, donde gh’ea ascì di foresti inregolari.
O ministro da giustiçia Carlo Nordio o s’é deciarou conträio à l’introduçion do crimine d’ammassamento in sciô travaggio.
Da-i dæti reportæ da-a ministra do Travaggio Marina Calderone, ciù do 76% di cantê controllæ do 2023 aivan de inregolaritæ, l’85% e passa into caxo di travaggi ligæ a-o Superbonus.
Terso incarrego pe-i governatoî, a maggioransa a se scciappa
Neuva scciappeuia inta maggioransa de governo.
Stavòtta à spartî e fòrse politiche o l’é o terso incarrego pe-i prescidenti de Regioin.
I senatoî de Fratelli d’Italia e Forza Italia, insemme à l’oppoxiçion, an votou contra l’emendamento da Lega: da-a seu parte solo Italia Viva.
«Nisciun problema pe-o governo – o l’à dito o Matteo Salvini – se ne parlià in parlamento».
A prescidente do Conseggio Giorgia Meloni a l’à arregordou che l’argomento «o no l’ea drento a-o programma» de governo e a l’à asseguou che no gh’é da sciätâse pe-a tegnua da maggioransa.
O Massimiliano Fedriga, prescidente do Friuli e da Conferensa de Regioin, o l’à domandou d’inandiâ un confronto co-o governo.
Inquinamento mai coscì erto inta Cianua Padaña, allarme pe-o PM10
L’äia a no l’é mai stæta coscì atteuscegâ inta Cianua Padaña.
Ô dixe i dæti de l’osservatöio europeo Copernicus, ma anche un studio pubricou in sciâ revista Science segondo o quæ l’anidride carbònica a l’é a-o livello ciù erto di urtimi 14 mioin d’anni.
Pe-a clascifica da soçietæ svissera IqAir inte sti giorni de frevâ Milan a l’é stæta a tersa çittæ ciù inquinâ a-o mondo.
O scindico Giuseppe Sala o l’à contestou i dæti, ma intanto in Lombardia e in Emilia Romagna l’é comensou e mesue anti-smog de primmo livello pe-a pua sottî – saieiva à dî o PM10 – ch’a l’à passou pe coscì i limiti de lezze pe-a sanitæ de persoñe.
O Navalny fòscia ammassou con un «pugno into cheu».
Doî anni de guæra in Ucraina
O Alexei Navalny, l’oppoxitô ruscio mòrto inte unna colònia penale artica, o saieiva stæto ammassou con un pugno into cheu, unna tecnica da Kgb, segondo o Times.
O còrpo de l’òmmo o l’é stæto mostrou à seu moæ, ma e autoritæ refuan ancon de consegnâghelo.
A vidoa Yulia Navalnaya a l’accaxoña o Putin, coscì comme l’Euröpa e i Stati Unii, deciaraçioin che o Cremlin o definisce «sgreuzze».
Intanto a-i 24 de frevâ cazze o segondo anniversäio de l’invaxon de l’Ucraina.
«O Putin o deve pagâ sedonca o l’anià avanti», o l’à dito o Biden.
«I tentativi de tornâ a-i confin do ‘91 portian à unna guæra globale», o l’à avvertio o Dmitry Medvedev, viçeprescidente do Conseggio de seguessa ruscio.
Guæra Isræle-Hamas, a trattativa in scî ostaggi a se mescia in Fransa
Va avanti a trattativa in scî ostaggi isrælien ch’a porrieiva fermâ a guæra à Gazza.
Hamas o vorrieiva in cangio 3mia prexonê palestineixi.
Oua e negoçiaçioin se mescian à Pariggi con l’Egitto, o Qatar, i serviçi segretti d’Isræle e o coordinamento da Cia.
L’imprescion stavòtta a l’é che a stradda a segge quella giusta.
Da l’atra parte o Netanyahu o domanda a-o governo de refuâ «ògni tentativo d’impoñe un Stato palestineise».
O prescidente brasilian Lula o commenta: «A no l’é unna guæra, ma un genoçidio».
A replica: «De frase vergognose, o passa a linia rossa».
Valençia, a-o manco 10 mòrti inte l’inçendio de doî palaçi
Un gròsso inçendio o l’à caxonou a-o manco dexe mòrti à Valençia, in Spagna, ma à l’appello manca ancon unna vinteña de despersci.
À piggiâ feugo doî palaçi construti che l’é 15 anni, coverti de pannelli de poliuretan, un materiale ch’o s’asciamma de lengê.
Quattro de vittime appartëgnan a-a mæxima famiggia: una cobia de zoeni con di figgin de 3 anni e 2 settemañe.
Quattòrze persoñe son arrestæ ferie, nisciun à reisego de moî: tra de loiatri çinque pompê ch’an çercou de sarvâ i rescidenti.
I atri son stæti ospitæ inti aberghi da çittæ.
Meghi pubrichi into privou, impugnou a lezze da Liguria
O Governo o l’à impugnou a lezze regionale da zonta Toti ch’a permette a-i meghi dependenti da sanitæ pubrica de travaggiâ inte struttue privæ accreditæ.
Segondo o Conseggio di ministri a saieiva inapplicabile.
«Saivimo beniscimo che a nòstra normativa a poeiva ëse consciderâ in contrasto con quella naçionale – an dito inte un communicato o prescidente Giovanni Toti e l’assessô a-a Sanitæ Angelo Gratarola – ma semmo segui che quella normativa naçionale a segge un di sappelli à quello che ghe veu pe affrontâ e liste d’atteisa».
Deciaraçioin à raffega da l’oppoxiçion à son de «ve l’aivimo dito».
Ma a Cgil ascì a l’à attaccou: «Megio coscì, gh’ea o reisego de un grave conflitto d’interesci».
Ma a Region a va avanti: «Saià a Corte constituçionale à deçidde, retiemo a lezze solo se intervegnià o Governo in sce l’argomento».
Ponte Morandi, dòppo sëi anni sponta doî neuvi indagæ
À sëi anni da-o deruo do ponte Morandi, ch’o l’à caxonou 43 mòrti, gh’é doî neuvi indagæ pe-a tragedia.
Un o l’é l’inzegnê Fabrizio Noto, ch’o dava a mente a-i conti do progetto de rinfòrso di pilloin 9 e 10: à tiâlo drento into proçesso o l’é stæto un atro inzegnê za imputou, o Emanuele De Angelis, ch’o l’à minsonou into seu longo interrogatöio.
O segondo o l’ea tegnuo pe mòrto da-i investigatoî: o l’é o Agostino Rusca, da-o 1999 a-o 2006 cappo de l’offiçio de manutençioin da direçion do primmo tronco de Autostrade.
I magistrati an lezzuo o seu nomme inta lista di testimònni ciammæ da-a defeisa de un imputou e coscì an descoverto ch’o l’ea ancon vivo.
Doî testimònni ascì son stæti indagæ: o Giampiero Giacardi, passou cappo do personale de Autostrade accaxonou de fäsa testimoniansa, e o Andrea Pancani, inzegnê pe longo tempo responsabile do contròllo de Spea in Toscaña, accaxonou de fäso.
Tempo grammo, a Liguria a fa i conti co-e frañe
A-a fin de un frevâ squæxi de primmaveia a Liguria a l’é stæta torna invexendâ da-o tempo grammo.
L’ægua cheita tutta insemme in sce un terren za imbeviou a l’à produto ben ben de frañe, mascime inte provinse de Zena e Spezza.
Uña, a-i 26 de frevâ, a l’à bloccou a stradda pe-a Ceive de d’ato, lasciando taggiou feua un miggiâ de persoñe e mancando de unna stissa una machina e un autobo pe-i scoläi.
À vegnî zu o l’é stæto o miagion de un scito privou.
Da lì à un giorno a stradda a l’é stæta desbarassâ.
Unn’atra fraña a l’à invaso l’autostradda A10 tra Çelle e Vaze, pe fortuña de neutte.
Torna asciddi inta Stua pe l’interruçion da stradda do Turchin a-o Gnocchetto, averta à senso alternou dòppo quattro giorni.
Problemi inte l’entrotæra de Saña, donde a neive a l’à caxonou un açidente e unna longa coa in sce l’A6.
Allarme da Coldiretti: «Co-a tropicalizzaçion do climma anemmo à reisego de perde e campagne».
Zoeni bacchezzæ à Pisa, o caxo ch’o sciata a politica
Va avanti o ciæto di zoeni bacchezzæ da-a poliçia a-e manifestaçioin pe-a Palestiña à Pisa e Firense a-i 23 de frevâ.
«I bacchi in scî zoeni son un fallimento», l’é intervegnuo o prescidente da Repubrica Sergio Mattarella.
«Chi mette e moen adòsso à un poliçiòtto o l’é un delinquente», o l’à dito o cappo da Lega Matteo Salvini.
«I manifestanti no an dæto nisciun arregòrdo a-a Questua, no an vosciuo dî donde anavan e an refuou a mediaçion», o l’à fæto savei o ministro de l’Interno Matteo Piantedosi che dapeu in parlamento o s’é dito «sciätou» pe-e imagine di scontri, ma o l’à remarcou o «drito da poliçia à no patî di proçesci abrettio».
Da l’oppoxiçion fòrte indignaçion e solidarietæ a-i studenti.
Intanto à Turin a-i 28 de frevâ un gruppo d’antagonisti o l’à assätou unna volante pe çercâ de liberâ un òmmo con 13 condanne destinou à l’estradiçion.
«O l’é un zeugo ch’o peu vegnî ben ben azardou levâ l’arrembo de instituçioin à chi reisega a seu seguessa pe garantî a nòstra», a l’à commentou a prescidente do Conseggio Giorgia Meloni.
«Da-o Mattarella solidarietæ a-i agenti aggredii», se leze inte unna nòtta do Quirinale.
Sardegna, a Alessandra Todde a l’é a neuva prescidente
A Alessandra Todde, esponente do Movimento 5 Stelle e candidâ da coaliçion progrescista, a l’à guägno e eleçioin regionale in Sardegna.
Determinante a differensa de pöcassæ 3mia voti da l’avversäio Paolo Truzzu do çentro-drita.
«Son orgoggiosa d’ëse a primma prescidente dònna da Sardegna – a l’à commentou a Todde –.
Dòppo 75 anni semmo arriëscii à rompî sto teito de crestallo».
E ancon, referio a-i fæti de Pisa, «i lapi an respòsto a-i bacchi».
O campo largo, a l’à azzonto, a l’é «l’unica stradda che se peu percorrî pe mette sciù un progetto druo bon à convinse di elettoî che veuan l’unitæ».
«A l’é unna giornâ ch’a no se peu scordâ», s’é sciallou o Giuseppe Conte, prescidente do M5s.
«Cangia o vento», a l’à azzonto a segrettäia do Pd Elly Schlein.
Rouxie inta maggioransa de governo.
Inte unna nòtta i partii an ammisso d’avei fæto di «erroî».
O Salvini o l’à asseguou: «O governo o l’é stabile».
E o Truzzu o l’à taggiou curto: «A corpa da battòsta a l’é solo che a mæ».
L’Italia a l’é primma pe danni a-i conti de l’Union Europea
L’Italia a l’é o Paise ch’o l’à fæto ciù guasti a-i conti de l’Union Europea: 7,38 milardi d’euro di quæ 5,22 da sfrouxo in sce l’Iva.
À dîlo o l’é o rappòrto in scê attivitæ da Procua europea, un organiximo ch’o travaggia ligou streito a-a Guardia di finansa.
L’Italia a l’é ascì a primma pe investigaçioin inandiæ in scî finançiamenti do Pnrr, ben 179 in sce un totale de 206.
«L’entitæ di sfrouxi che dannezzan i interesci finançiäi de l’Union Europea a se peu ascciæî solo co-a fòrte implicaçion da criminalitæ organizzâ – o l’à dito o cappo da Procua Laura Kövesi –.
A nòstra strategia a dovieiva ëse quella de paralizzâ a seu capaçitæ finançiäia».
O danno astimmou in sciô NextGenerationEU o l’é de 1,8 miliardi areo.
Gazza, strage de gente in fia pe-i aggiutti: ciù de 100 mòrti
Strage de palestineixi à Gazza tra e persoñe ch’aspëtavan de reçeive di aggiutti umanitäi.
E vittime son 112, atri 700 e passa son restæ ferii.
Segondo e autoritæ locale, l’exerçito isrælian o l’avieiva sparou in scê gente, ma o governo o denega: «Corpi solo pe l’äia, son mòrti inta carca».
A condanna a l’é unanime.
«Un massacro ch’o no se peu açettâ areo», o l’à dito o Josep Borrell, l’erto representante de l’Union europea pe l’Estranxeo.
Pe-i Stati Unii un «açidente grave», o prescidente Biden o l’avverte: «A tregua a l’é à reisego».
O prescidente franseise Macron o l’acciamma o fermæ o feugo e o domanda «veitæ, giustiçia e rispetto do drito internaçionale».
Intanto Isræle o l’à liberou à sorpreisa 50 prexonê palestineixi e o l’annonçia: «Emmo ammassou 450 terroristi à Gazza inte dexe giorni, 13mia levæ da mezo da l’incomenso da guæra».
Ruscia-Nato, se parla de guæra.
O Putin o menassa: «Poemo corpîve»
«Se l’Ucraina a cazze a Nato a l’intrià in guæra co-a Ruscia».
Son e poule do Lloyd Austin, o cappo do Pentagono, tanto che o Putin o l’é tornou a parlâ de «guæra nucleare».
«S’o guägnià semmo ch’o no s’affermià – o l’à azzonto o Austin – e di atri autòcrati saian recoviæ da-o fæto che no semmo arriëscii à sostegnî un Stato democratico».
O prescidente franseise Macron o l’à ipotizzou a presensa de truppe de l’Occidente in Ucraina, ma i Stati Unii, l’Union Europea e i governi di Paixi no son d’accòrdio.
Inte un scenäio pægio un conflitto drito co-a Nato o no se porrieiva schivâ, o l’à replicou o Cremlin.
«Poemo corpîve e no se retiemo mai da l’Ucraina», o l’à menassou o Putin.
À Mosca 3mia persoñe an parteçipou a-o morteuio do Alexei Navalny: «A Ruscia a saià libera», an sbraggiou çerti feua da-a gexa.
Agricoltoî, a protesta di trattoî a va avanti in Euröpa
No s’afferma in Euröpa a protesta di agricoltoî che manifestan delongo co-i trattoî inte stradde contra l’Union Europea.
Momenti de tenscion à Bruxelles in occaxon da riunion di ministri de l’Agricoltua con feughi e scceuppi: a poliçia a l’à addeuviou i idranti ma anche i lacrimògeni.
De euve son stæte tiæ contra un palaçio, a stradda pe l’airopòrto a l’é stæta bloccâ, 900 i mezzi ch’an parteçipou.
A mobilitaçion a va avanti in Fransa ascì, donde i componenti da Coordination rurale son anæti in çimma a-i Champs-Elysées à sbandëtâ da mezo a-e balle de fen.
Vexin à l’Erco de Trionfo a poliçia a l’à fermou 66 persoñe, tra e quæ ghe saieiva anche o Patrick Legras, un di organizzatoî de l’iniçiativa à Pariggi.
Tunnel sotta o pòrto, partio i travaggi: «Pronto do 2029»
L’é partio i travaggi pe-o tunnel sotta o pòrto de Zena.
A-a çeimònia in pòrto sotta a Lanterna, donde l’é comensou a demoliçion do primmo cabannon, l’à parteçipou i ministri Matteo Salvini e Matteo Piantedosi.
Segondo e previxoin d’Autostrade, ch’a construià o tunnel co-a seu soçietæ Amplia, a neuva stradda a l’arvià a-o trafego inte l’agosto do 2029.
I costi son montæ da-i 700 mioin de l’accòrdio originale à pöcassæ un miliardo.
E a Sorvelevâ?
«Son doe cöse despæge – o l’à dito o scindico Marco Bucci – quande ghe saià o tunnel a çittæ a deçiddià s’a vorrià tegnîla».
O prescidente ligure Giovanni Toti o l’à pròposto de dedicâ o tunnel a-e 43 vittime do deruo do ponte Morandi: «O l’é un passo avanti piccin da quella tragedia».
Unna frase ch’a l’à fæto arraggiâ i pænti de vittime: «Ghe semmo arrestæ, no porriemo mai açettâlo – a l’à commentou a prescidente do comitato Egle Possetti –.
I dinæ pe fâ quello travaggio son parte de un accòrdio ch’o mette fin à unna presensa fòrte de instituçioin into proçesso, unn’atra de vergheugne de sti anni».
Mòrte da Camilla Canepa pe-a vacciña, çinque meghi indagæ
Gh’é çinque indagæ pe-a mòrte da Camilla Canepa, a figgia de 18 anni ch’a l’à perso a vitta do 2021 dòppo vaccinâ contra o Covid con l’Astrazeneca à un di open day organizzæ pe-i zoeni.
Son tutti meghi do pronto soccorso de Lavagna, accaxonæ de no avei fæto tutti i açertamenti previsti da-o protocòllo sanitäio pe descrovî a tromböxi ch’a l’aiva corpia, unna proçedua ch’a gh’avieiva permisso de sarvâse.
A Procua a l’ipotizza l’ammassamento corposo e o fäso ideològico: saivan che a Repetto a s’ea vaccinâ con l’Astrazeneca ma no l’an scrito inta cartella clinica.
L’autopscia, pe contra, a l’aiva ascciæio che a mòrte a l’ea stæta caxonâ da-a vacciña, somministrâ a-i 25 de mazzo.
A-i 3 de zugno a s’ea sentia mâ, o giorno apreuvo gh’an fæto unna Tac sensa contrasto e l’an dimissa.
A-i 5 a l’ea za a-o San Martin de Zena in condiçioin despeæ, a-i 10 a l’é mòrta.
Oua i indagæ an 20 giorni pe presentâ de memöie e fâse interrogâ, dapeu i pm porrian domandâ de mandâli à giudiçio.
Sanitæ, a-i privæ 120 prestaçioin e a gestion de l’uspiâ de Bordighea
A Region Liguria a l’à assegnou 120mia prestaçioin de diagnòstica a-i privæ che da chì à no guæi se porrian prenottâ.
A l’é a strategia da zonta Toti pe taggiâ e liste d’atteisa da sanitæ.
Segondo i dæti do ministëio de Finanse a Liguria a l’é uña de Regioin che spendan ciù pöco pe dâ de prestaçioin a-i privæ con l’11,9% contra unna media naçionale do 20,3%.
Anche Campania, Pulia e Emilia Romagna stan de d’ato.
Intanto l’é comensou a neuva gestion privâ de l’uspiâ Saint Charles de Bordighea ch’a vedde a Gvm Care & research convençionâ con l’Asl 1, a primma vòtta in Liguria.
«I çittæn gh’avian i mæximi serviçi che un uspiâ pubrico, sensa pagâ ninte de ciù», o l’à dito o prescidente Giovanni Toti.
Pe arrestâ into Ponente, a zonta da Region a l’à approvou o primmo incarrego pe-o papê de fattibilitæ de alternative de progetto pe-o neuvo uspiâ de Taggia.
Personaggi spionezzæ, scandalo in Italia: 15 indagæ e politica innaiâ
O l’é un scandalo naçionale l’investigaçion da Procua de Perugia, partia da unna denonçia do ministro Crosetto, in sce l’attivitæ abuxiva d’arrecuggeita de dæti a-i danni de un muggio de personaggi in vista comme politichi, sportivi e imprenditoî.
Tra i spionezzæ gh’é ben ben de ministri do governo Meloni, parlamentari, o Giuseppe Conte e a seu galante, a Marta Fascina, o Fedez, o Cristiano Ronaldo e o prescidente da Figc Giancarlo Gravina, che intanto o l’é stæto indagou da-a Procua de Romma pe auto-laveuia de dinæ.
«Numei da mette poia», o l’à dito o cappo da Procua Raffaele Cantone.
Stà tutto d’in gio a-o Pasquale Striano, un finançiê ch’o l’ea into gruppo de travaggio da Procua naçionale antimafia e o poeiva intrâ into scistema de segnalaçioin d’operaçioin bancäie sospette.
Inte l’insemme gh’é 15 persoñe indagæ, tra e quæ anche trei giornalisti ch’avieivan reçevuo de informaçioin reservæ.
Sciben che se parla de dossieraggio, a mæxima Procua ch’a l’indaga a l’à taggiou feua st’ipòtexi.
«L’é graviscimo, veuggio savei chi son i mandanti», l’é intervegnuo a prescidente do Conseggio Giorgia Meloni.
Pe-a Lega o l’é un «spionezzo inlegale de stampo sovietico» e a l’avverte ch’a l’é pronta à ciammâ i danni.
A Elly Schlein ascì, segrettäia do Pd, a commenta: «Gravitæ mai vista, che o governo o fasse ciæo».
Mòrta a Barbara Balzerani, passâ terrorista de Bregadde Rosse
A l’é mòrta à Romma de 75 anni à Barbara Balzerani, passâ terrorista de Bregadde Rosse ch’a l’aiva parteçipou à ben ben d’assascinamenti e a-o sequestro do Aldo Moro.
A no s’é mai pentia e a no l’à mai piggiou e distanse, ma a l’à deciarou un profondo mäpró pe chi l’é stæto corpio da-i terroristi.
A l’ea stæta tra i urtimi agguantæ do 1985, da-o 2011 a l’ea tornâ in libertæ.
Ma l’é scciuppou a polemica in sce un tweet pubricou e scancellou da-a Donatella Di Cesare, professoa de filosofia de l’universcitæ La Sapienza: «A teu revoluçion a l’é stæta a mæ ascì.
Un addio a-a compagna Luna», o testo accompagnou da unna fotografia da Balzerani.
Raffega d’attacchi, mascime da-o çentro-drita.
«Son mäveggiâ e abbarlugâ – a l’à replicou à Di Cesare –.
Son sempre stæta lontaña da tutte e forme de violensa».
Pe-a ministra Anna Maria Bernini de poule «arresegæ che no van d’accòrdio co-a responsabilitæ de l’insegnamento».
A rettoa Antonella Polimeni a l’à piggiou e distanse, dapeu l’ateneo o l’à averto un proçedimento in sciâ professoa.
8 marso, l’intervento do Mattarella e a polemica in scî cortëi
«Son ancon frequenti di asciddi che no se peuan açettâ, de prescioin inleçite into mondo do travaggio, de discriminaçion, comme vëgne denonçiou da di anni».
Coscì o prescidente da Repubrica Sergio Mattarella a-i 8 de marso, a Giornâ internaçionale da dònna, con regordâ e violense e in particolâ a Giulia Cecchettin.
O movimento Non una di meno o l’à inandiou di cortëi inte tante çittæ italiañe con di striscioin contra o patriarcato e o governo ma ascì à sostëgno da Palestiña.
E pròpio in sce sto ponto s’é averto unn’atra polemica.
«Un corteo ch’o tëgne feua e dònne isræliañe violentæ e ammassæ a-i 7 d’ottobre», a l’à attaccou a Noemi Di Segni, prescidente de l’Union de Communitæ ebraiche.
A ministra de Opportunitæ pæge Eugenia Maria Roccella a s’é missa da-a seu parte e a l’à propòsto che i 7 d’ottobre, anniversäio de l’attacco de Hamas, vëgnan o Giorno contra o femminiçidio de massa.
Gazza, tregua ciù lontaña.
Primmi mòrti into Mâ Rosso
S’allontaña a tregua à Gazza: a delegaçion isræliaña a l’à desertou e negoçiaçioin a-o Cairo in sciô fermæ o feugo e o scangio de prexonê con Hamas.
O Stato ebraico o veu conosce i nommi di ostaggi che se dovieiva liberâ e verificâ o numeo de detegnui palestineixi da lasciâ anâ.
Intanto o prescidente american Joe Biden o l’à propòsto a-o Congresso unna miscion militare d’emergensa in sciâ riva de Gazza pe construe unna banchiña a-o largo che se ghe pòsse ormezzâ di barchi ciù grendi co-i aggiutti pe-a popolaçion.
Into Mâ Rosso, un miscile di Houthi partio d’into Yemen o l’à corpio unna nave grega caxonando trei mòrti inta ciusma.
Fransa, Germania, Italia e Greçia parteçipian a-a miscion Aspides pe defende e nave de mercançie e abbatte di miscili ò di droin lansæ contra de quelle.
No ghe saià nisciun attacco preventivo, à differensa da miscion Prosperity Guardian de Stati Unii e Regno Unio.
Stati Unii, o Trump o l’avansa.
O Biden: «Reisego pe-a democraçia»
S’ascada l’äia inti Stati Unii in vista de eleçioin de novembre.
A Corte supremma a l’à confermou che o Trump o se peu candidâ a-e primmäie perché solo o Congresso federale o peu bandîlo pe-a seu fonçion inte l’assato à Capitol Hill do 2021.
E dòppo l’exito do Super Tuesday, ch’o l’à marcou o dominio areo do tycoon into campo repubrican, a Nikki Halley a l’à annonçiou o retio da-a regatta.
Ma anche o Biden o l’à fæto o pin de voti tra-i democratichi, e coscì pâ sempre ciù vexin un neuvo scontro tra i doî.
O prescidente o l’à prononçiou de poule de feugo contra o Trump: «L’ea da-i tempi da guæra çivile che a libertæ e a democraçia no ean sotta attacco comme ancheu», o l’à dito into descorso a-o Congresso e o l’à accaxonou de sottomettise a-o Putin.
In Fransa l’abòrdo inta Constituçion, primma vòtta in Euröpa
A Fransa a l’é o primmo Paise europeo à mette l’abòrdo inta Constituçion.
E doe camie do Parlamento, riunie in Congresso inta reggia de Versagge, an approvou unn’azzonta à l’articolo ch’o definisce i driti çivili, passâ con 780 scì in sce 925.
O testo o dixe coscì: «A lezze a determina e condiçioin inte quæ se fa vai a libertæ garantia a-a dònna d’addeuviâ unn’interruçion volontäia da gestaçion».
«Un messaggio universale», o l’à scrito o prescidente Emmanuel Macron.
«O mæ còrpo, a mæ deçixon», a frase mandâ in sciâ Tour Eiffel.
Ma da-a Gexa arriva de critiche: pe l’Academia pontifiçia pe-a vitta «pròpio inte l’epoca di driti umoen universali no peu ësighe un drito à desentegâ unna vitta umaña».
I vescoi franseixi an ciammou a preghea e o zazzun contra a reforma e çentanæa d’antiabordisti an manifestou davanti a-a reggia.
Scormatô do Besagno, neuvo ascado: o cantê o reisega o blòcco
O reisega de fermâse ancon pe di meixi o cantê do scormatô do Besagno, un travaggio da 200 mioin e passa ch’o dovieiva mette in seguessa a parte de Zena ciù segnâ da-e alluvioin.
O Conseggio de Stato o l’à abilitou torna l’interdittiva antimafia contra o consòrçio ReseArch, a mandatäia do contræto.
O prescidente ligure Giovanni Toti o l’à dito che inti giorni che vëgne ghe saià unna discuscion co-e atre impreise pe capî se porrian piggiâ o pòsto do consòrçio, intanto i loei peuan anâ avanti.
Sedonca se ciammià a segonda e a tersa clascificâ da cæga pubrica, e inta pezo de ipòtexi se dovià fâne uña neuva: vorrieiva dî fermâ i travaggi, za in fòrte retardio co-a previxon de concluddise do 2025, fin a-a fin de l’anno.
Monexi, scialpinisti investii da unna valanga: meue un òmmo de 44 anni
Tragedia in scê Arpe Ligure: un scialpinista de 44 anni, o Simone Rossi d’Arasce, o l’é mòrto investio da unna valanga à Monexi, in sciô monte Sciaccarê.
O seu gruppo o l’ea sciortio pe unn’escurscioin a-i 10 de marso: ean çinque persoñe, i atri son arriëscii à sarvâse, pe lê no gh’é stæto ninte da fâ.
Pe quella zöna o bollettin de l’Arpal o l’indicava un reisego de valanghe fin a-o livello 3, ma un di scampæ o l’à contou: «L’allerta a l’ea finia e noiatri semmo partii pe un percorso conosciuo».
O Rossi o fava l’imprenditô e in passou o l’ea stæto assessô a-o Spòrt do Commun d’Arasce.
Influencer savoneise accaxonâ: miggiæa d’euro ascoxi a-o fisco
Unn’influencer savoneise, a Giuseppina Rizzotto, a l’é stæta denonçiâ da-a Guardia di finansa pe l’evaxon de miggiæa d’euro mai deciaræ a-o fisco.
A dònna, ch’a l’à in scî 400mia follower tra Instagram e Tiktok, a l’avieiva ascoso in particolâ i guägni da Onlyfans, unna ciattaforma de contegnui à pagamento, da-o 2017 a-o 2023.
Unna parte de quelli dinæ, segondo i investigatoî, a l’ea finia in sce di conti à l’estranxeo.
A Rizzotto a s’aiva fæto a nòmina do 2021 quand’a s’ea candidâ co-o çentro-drita pe-o Commun de Saña.
Quarchedun o l’aiva misso in gio un video hard de unna dònna ch’a se gh’assomeggiava comme s’o fïse o seu, lê a l’aiva presentou unna quæla.
Bològna, inçendio inte un appartamento: mòrti trei figgeu con seu moæ
Tragedia a-i 15 de marso à Bològna: trei figgeu e seu moæ son mòrti inte un inçendio scciuppou de neutte inte un palaçio.
I piccin, doî binelli e unna figgiña, ean inta mæxima stançia co-a dònna, de 32 anni e originäia da Romania.
Da quello che l’é vegnuo feua, o feugo o saieiva partio da unna stiva elettrica: l’é façile che segge stæto o fumme à ammassâli.
L’appartamento o l’é stæto sexio da-a magistratua.
O poæ, ch’o l’ea spartio da-a moæ e o no ghe viveiva insemme, o s’é sentio mâ e o l’é stæto portou à l’uspiâ.
«A l’ea unna figgia tanto corteise e graçiosa, unna belliscima famiggia», an contou i vexin ben ben sciätæ.
O çentrodrita o guägna in Abrusso ma o se scciappa in sciô terso incarrego
Dòppo a battòsta in Sardegna o çentrodrita o l’à guägno e eleçion regionale in Abrusso, donde l’é stæto confermou o Marco Marsilio comme prescidente contra o Luciano D’Amico, sostegnuo da-o campo larghiscimo di progrescisti.
Fratelli d’Italia primmo partio, apreuvo gh’é o Pd e Forza Italia, vëgne zu a Lega ch’a passa da-o 27,5% a-o 7,6%.
Intanto o Senato o l’à refuou l’emendamento da Lega in sciô terso incarrego a-i governatoî, coscì comme unna nòrma à sorpreisa ch’a pontava à levâ o segondo gio pe l’eleçion di scindichi.
Unn’atra scciappeuia inta maggioransa, solo Italia Viva a l’à votou o mæximo.
Foresto piggiou à cäsci e pugni da un carabinê: «No ò fæto ninte, ô denonçio»
Un òmmo de 23 anni, originäio da Guinea, o l’é stæto piggiou à cäsci e pugni da un carabinê ch’o l’ea apreuvo à arrestâlo pe rescistensa e dannezzamento.
O l’é avvegnuo à Mòdena: à mostrâlo gh’é un video repiggiou da un passante e spantegou in scî social.
Oua o protagonista o veu denonçiâ o militare: «M’an piccou sensa unna raxon, mi travaggio, no ò fæto niente de mâ», o dixe.
À defendilo gh’é ascì o seu prinçipâ: «L’é sëi anni ch’o loua chì, an piggiou a persoña errâ».
A Procua de Mòdena a l’à averto unn’investigaçion.
Intanto o zoeno o l’é stæto lasciou anâ e o proçesso postiçipou a-i 18 d’arvî.
O pappa: «Che l’Ucraina a l’ïse a bandea gianca».
A Ruscia a-a preuva de eleçioin
L’Ucraina a dovieiva aveighe o cheu da «bandea gianca», ò sæ de «negoçiâ».
L’à dito o pappa Françesco inte unn’intervista a-a svissera Rsi, de poule ch’an açeiso a dua reaçion de Kiev.
«A nòstra bandea a l’é giana e bleu, con sta chì vivemmo, moimmo e guägnemmo.
No ïsiemo mai de atre bandee», o l’à scrito o ministro de l’Estranxeo.
Intanto o Vladimir Putin o parla torna de nucleare: «Da-o ponto de vista tecnico semmo pronti», o l’à dito.
E intanto o veu mette de truppe a-o confin co-a Finlandia.
In Ruscia, inte un climma de tenscion estremma, l’é comensou e eleçioin pe-o neuvo prescidente: Mosca a l’à misso in guardia da-e manifestaçioin d’oppoxiçioin, che se peuan punî in sciâ base da lezze.
In Euröpa a primma lezze a-o mondo in sce l’intelligensa artifiçiale
O Parlamento europeo o l’à approvou a primma lezze a-o mondo in sce l’intelligensa artifiçiale.
E neuve nòrme proibiscian çerte applicaçioin che mettan à reisego i driti de persoñe, comme i scistemi de categorizzaçion biometrica, l’estrapolaçion d’imagine de facce d’in sciâ Ræ ò da-e registraçioin de telecamere de guardia, i scistemi de reconoscimento de emoscioin in sciô travaggio e inte scheue.
Ma ghe saià ascì de eçeçioin pe-e fòrse de poliçia inte çerti caxi particolæ.
Intanto a Commiscion europea a l’à domandou de informaçioin à 8 zaganti do web, compreiso Facebook e Google, in sce l’intelligensa artifiçiale generativa e a diffuxon de deepfake.
Oscar, Oppenheimer do Nolan o trionfa con sette premmi
Oppenheimer, l’urtimo cine do Christopher Nolan basou in sciâ biografia do poæ da bomba atòmica, o l’à trionfou a-a neutte di Oscar incasciando ben 7 premmi in sce 13 nòmine: megio cine, megio attô protagonista e comprimäio, megio regista, montaggio, fotografia e muxica originale.
O premio pe-a megio attoa o l’é anæto a-a Emma Stone pe Poor Things do Yorgos Lanthimos, za Lion d’Öo à Veneçia, dond’a l’interpreta a Bella Baxter.
O Jonathan Glazer o l’à battuo l’italian Matteo Garrone con The zone of interest comme megio cine in lengua foresta.
Uspiâ di Erxelli, a Region a veu fâlo co-i privæ
A l’é a conlaboraçion pubrico-privou a stradda çernua pe construe o neuvo uspiâ di Erxelli, into Ponente de Zena.
E in sciâ töa gh’é za unna propòsta, quella da WeBuild, l’açienda apreuvo a-i cantê do Terso Valico e da neuva diga do pòrto.
De chì à quattro meixi arrivià o progetto de fattibilitæ, dapeu a Region a dovià valuâlo e into caxo arvî unna cæga pubrica.
L’investimento (in scî 500 mioin, ancon da definî) o saieiva tutto à carrego di privæ, ma a gestion a l’arrestieiva pubrica, fòscia sotta o San Martin.
L’obiettivo o l’é finî i travaggi do 2029 e aveighe pronto ascì a funicolare pe quella dæta.
Intanto o Conseggio de Stato o l’à bocciou o recorso a-o prescidente da Repubrica propòsto da Italia Nostra e de atre assoçiaçioin contra o progetto do neuvo Galliera.
Oua, comme annonçiou da-a Region, o cammin pe-a realizzaçion o peu comensâ torna.
Pegi, mòrto un operäio de 45 anni: o l’é cheito d’in sciô teito
Un operäio de 45 anni o l’é mòrto in scî bricchi da Voæna, de d’ato à Pegi, tanto ch’o travaggiava in sciô teito de unna casa.
A tragedia a l’é avvegnua a-i 22 de marso: o Chokri Bouhali, tunexin ma rescidente à Zena da ciù de vint’anni, o l’é cheito da 12 metri.
Un collega ch’o l’ea insemme à lê o l’à ciammou o fræ ch’o l’à carregou ancon vivo in sce un motocaro pe portâlo in sciâ stradda, ma i soccorsci no son servii à ninte.
O Bouhali o l’ea maiou, con una figgia d’11 anni.
O l’aiva averto a partia Iva e ancheu o no l’avieiva manco avuo da travaggiâ.
Inte quello cantê o no deuviava nisciuña mesua de proteçion.
À indagâ in sciô fæto gh’é a poliçia e i inspettoî de l’Asl.
O domestego o çitta i Berlusconi in tribunâ: «No m’an pagou de straordenäi»
O passou meistro de casa da famiggia Berlusconi, ch’o louava into castello piggiou à pixon à Paraggi, o l’à çittou o Pier Silvio pe-o travaggio straordenäio ch’o l’avieiva fæto sensa vegnî pagou quande gh’ea o Covid.
O domestego Lucio Camba, che ancheu o l’à cangiou de rescidensa e o stà inte unna villa in sciô monte de Portofin co-a Silvia Toffanin e i doî figgi, o sostëgne che gh’aggian domandou de travaggiâ de ciù dæto o momento particolâ, ma che a paga a no fïse assæ.
O tentativo de mediaçion o l’é fallio, coscì s’é arrivou a-a primma udiensa do proçesso çivile averto in tribunâ à Zena davanti a-o giudiçe Francesco Maria Parodi.
L’exito o l’é tutt’atro che seguo.
Mafia a Bari, i fanæ do Governo e a raggia do scindico Decaro
Sccueppa o caxo Bari.
Apreuvo à l’investigaçion da Procua in sciô presonto scistema de voti de scangio do 2019, ch’a l’à portou à 130 arresti, o ministro de l’Interno Matteo Piantedosi o l’à nominou a commiscion ch’a dovià valuâ anche l’ipòtexi de desfâ o Commun pe mafia.
«Un atto de guæra contra a çittæ», a reaçion do scindico Antonio Decaro, ch’o no l’é mai sciortio implicou into proçedimento e o ven descaxonou inte interçettaçioin.
A deçixon a l’é arrivâ a-e pòrte da campagna pe-e neuve eleçioin de zugno, ma a relaçion da commiscion a l’arrivià dòppo o primmo gio de votaçioin.
«Se gh’é un solo sospetto d’infiltraçion, mi renonçio a-a scòrta», o l’à azzonto o scindico in conferensa stampa.
«O governo o l’à deciarou guæra a-e mafie, no de seguo a-i amministratoî locali», a replica do Piantedosi.
Da-a manciña un muggio de manifestaçioin de solidarietæ pe-o Decaro.
Intanto a Procua antimafia de Firense a l’à commandou o sequestro de 10,8 mioin a-o Marcello Dell’Utri e seu moggê Miranda Anna Ratti.
Pe-i magistrati o l’avieiva dovuo communicâ e variaçioin do reddito pe 42 mioin e mezo.
Sotta a lente anche de donaçioin do Silvio Berlusconi pe squæxi un mion d’euro.
Lecce e Romma, atre doe dònne ammassæ da-o maio
Atri doî feminiçiddi in Italia inti urtimi giorni.
Unna dònna de 50 anni, d’origine polacca, a l’é stæta ammassâ da-o maio italian de 56 à Taurisano, in provinsa de Lecce.
I doî ean apreuvo à mollâse.
L’òmmo, dòppo aveila accotellâ vinti vòtte, o l’é anæto da pe lê à confessâ l’assascinamento a-a poliçia.
Inte l’aggrescion l’é arrestou ferio unna vexiña ascì, intervegnua pe defende a vittima.
À Romma un òmmo de 36 anni o l’à ammassou a moggê de 37, torna con unna cotellâ, into mezo de unna rattella in cà, donde gh’ea anche a figgia de çinque anni.
A famiggia a l’ea d’origine cineise.
Inte sto caxo l’assascin o l’é scappou, ma da lì à no guæi o l’é stæto attrovou e arrestou da-i poliçiòtti, co-e moen ancon brutte de sangue.
«Ea gioso e no voeiva ch’a me lascesse», o l’à contou.
Ægua do bronzin, in Italia o 40% e passa o ven straggiou
In Italia se perde o 42,4% de l’ægua boña da beive.
O dæto l’à communicou l’Istat inta Giornâ mondiale de l’ægua, ch’a cazze a-i 22 de marso.
Un elemento de prexo che però o s’asgreia comme ninte: con tutte e perdie se porrieiva levâ a sæ à 43 mioin e passa de persoñe.
L’Italia a l’é ascì o Paise de l’Union europea ch’o ne consumma de ciù (9,4 miliardi de metri cubbi do 2022) e squæxi o 9% de famigge o patisce di raçionamenti.
A Basilicata a l’é a ciù straggioña co-o 65,5% de perdie, o dæto ciù basso o l’é in Emilia-Romagna co-o 29,7%.
In media ògni abitante o reçeive 214 litri d’ægua a-o giorno, ma o 28,8% de famigge – squæxi un terso – no se fian à beive l’ægua do bronzin.
Mosca, attentato inte unna salla de conçerti: a-o manco 40 mòrti
A-o manco 40 mòrti e 100 ferii o l’é o conto, ancon provvisöio, do graviscimo attentato di 22 de marso inte unna salla de conçerti à Mosca.
Un gruppo d’òmmi armæ con di vestî militari, quattro ò çinque comme se nòtta inte un video, o l’é introu e o l’à averto o feugo in scê gente abrettio.
L’attacco o l’é avvegnuo inta Crocus City Hall, ch’a peu tegnî 7mia persoñe e passa, donde s’aspëtava o conçerto da rock band Picnic.
Un çentanâ de persoñe son stæte sarvæ d’inta salla ò d’in sciô teito, che da lì à no guæi o l’é vegnuo zu pe-o cado de sciamme.
L’Ucraina a l’à denegou quæsesegge responsabilitæ, ma o viçeprescidente do Conseggio de seguessa ruscio Dmitry Medvedev o l’à dito: «Se vegnisse feua che gh’é derê i terroristi de Kiev se dovià trovâli e ammassâli tutti, compreiso i cappi do Stato ch’o l’à commisso ste bestialitæ».
Ferma condanna pe l’atto e vexinansa a-e famigge de vittime son arrivæ da-i Stati Unii e da tutta l’Euröpa.
Eleçioin in Ruscia, o Putin o guägna e l’Euröpa a s’inandia pe-a guæra
Nisciuña sorpreisa: con l’87% e passa di voti o Vladimir Putin o l’é torna o prescidente da Ruscia.
Un exito stòrico, ma con l’ombra de prescioin e mastrussi a-i seggi e dexeñe de gente arrestæ pe-e proteste de oppoxiçioin.
«Semmo ciù fòrti, nisciun porrià mettine poia», o seu commento apreuvo a-a vittöia, çelebrâ inta Ciassa Rossa donde s’é regordou i dex’anni da l’annescion da Crimea.
«Eleçioin burla, ni libere ni giuste», o cöo de l’Euröpa e di Stati Unii.
O Cremlin o dixe delongo d’ëse pronto à negoçiâ in sce l’Ucraina, ma co-o refuo de retiâse da-e regioin occupæ.
Intanto l’Union Europea a s’inandia pe affrontâ e menasse do Putin con tegnî in conto tutti i reiseghi, anche quelli de unna guæra.
E à Bruxelles se studia ascì de neuve sançioin pe-a mòrte do Alexei Navalny.
Un ren de pòrco traciantou inte un òmmo: primmo caxo a-o mondo
Di chirurghi de Boston, inti Stati Unii, an traciantou o ren de un pòrco modificou geneticamente in sce un paçiente de 62 anni corpio da unna moutia terminale.
L’é di anni che a sciensa a ponta in scî pòrchi, ma sta chì a l’é a primma vòtta che unn’operaçion pægia a l’arriësce in sce unna persoña viva, unna speransa de cua pe çentanæa de miggiæa de gente ch’aspetan de reçeive un òrgano.
O ren o l’à comensou à produe de l’oeña dòppo l’intervento e o paçiente, ch’o l’aiva za patio o tracianto da un uman do 2018, o stà delongo megio.
Uña de ciù gren difficoltæ a l’é o reisego de refuo da parte de l’organiximo: do 2022 à Baltimora un òmmo de 57 anni o l’à visciuo pe doî meixi co-o cheu de un pòrco.
L’anno passou, sempre inti Stati Uniti, un òmmo de 58 anni o l’é mòrto dòppo sëi settemañe.
Nuova diga, e contestaçion de l’Anac.
O ministëio: «Remman contra l’Italia»
L’Anac a no l’à cangiou d’idea in sciâ neuva diga do pòrto de Zena e inte unna delibera a l’à respòsto a-e contestaçioin de l’Autoritæ de scistema portuale.
À l’Autoritæ naçionale anti-corruçion no ghe piaxe l’assegnaçion sensa regatta a-o consòrçio PerGenova Breakwater, e deroghe a-o còdiçe di contræti, e tròppe variante a-o progetto, o poscibile conflitto d’interesci.
De osservaçioin che saieivan za stæte mandæ a-a Procua.
O travaggio da un miliardo d’euro e passa o no s’afferma, ma a poxiçion de l’Anac a sciata a politica.
«Unn’òpia fondamentale pe tutto o Paise a vëgne contestâ torna pe un viçio de forma e no de sostansa», o l’à dito o prescidente ligure Toti.
E o ministëio di Traspòrti inte unna nòtta anònima o l’accaxoña: «L’é comme se di tòcchi do Stato remmessan contra l’interesse naçionale»
Emergensa morbillo in Liguria, vaccinaçion libera a-o San Martin
Sëi caxi de morbillo inte unna settemaña, in Liguria a sanitæ a se mette in allerta e a l’avaa un cian straordenäio de vaccinaçion.
A-o San Martin se porrià fâ l’inieçion de badda e sensa prenotâ de mätesdì e zeuggia, sorviatutto i ciù zoeni de 45 anni che no son stæti vaccinæ da figgeu.
A-o momento inti uspiæ gh’é quattro òmmi e unna dònna tra i 30 e i 50 anni, un sesto caxo ch’o l’aspeta a conferma o l’à da fâ con un figgeu d’8 anni.
«Peuan pai pöchi ma o l’é un segnâ d’emergensa», o l’à dito o Giancarlo Icardi, direttô de l’unitæ d’igiene do San Martin.
Tra e compricaçioin ciù frequente gh’é a pormonite e danni a-o scistema nervoso.
Istat: in Liguria sempre ciù pöchi figgi, 8.300 nasciui do 2023
In Liguria se fa sempre ciù pöchi figgi.
À çertificâlo gh’é i dæti de l’Istat do 2023 che marcan unna feconditæ media de 1,16 figgi pe dònna, sotta a media naçionale d’1,20, a-o 12en pòsto in Italia.
L’anno passou l’é nasciuo 8.300 persoñe, -1,7% da-o 2022.
L’etæ media do parto a l’é de 32,6 anni.
A Liguria a se conferma a region ciù ançiaña co-o 29% de gente con ciù de 65 anni e o 10,3% sorvia i 80.
Solo o 6,4% da popolaçion o l’é ciù piccin de 10 anni.
A speransa de vitta a l’é d’81,1 anni pe-i òmmi e 85,2 pe-e dònne, in montâ e in linia co-a media naçionale.
Caxo Salis, l’attivista a l’arresta in prexon: o poæ o ciamma o Mattarella
A Ilaria Salis, l’attivista italiaña accaxonâ de doe aggrescioin à di militanti da drita estremma in Ongaia, a l’arresta in prexon.
O tribunâ de Budapest o l’à dito de no a-i arresti in cà.
«Trezze meixi no son manco guæi», o l’à dito o giudiçe.
A Salis a s’é mostrâ torna co-e magnette, e cadeñe e o strillæn.
«L’an trattâ comme un can, l’ennexima preuva de fòrsa do governo Orban – o l’à dito o poæ Roberto –.
À sto ponto doviò fâ unna ciammâ a-o Quirinale pe aveighe unna man da-o prescidente da Repubrica».
«Un scciaffo ch’o no se peu açettâ, che o governo o reagisce», o commento da segrettäia do Pd Elly Schlein.
«O giudiçe o s’inara, avansemmo de scontrâse con Budapest», o l’à dito o ministro de l’Estranxeo Antonio Tajani.
Preuva pscico-attitudinale pe-i magistrati, l’Anm pronta a-o sciòpero
Chi vorrià fâ o magistrato dovià passâ unna preuva pscico-attitudinale.
A novitæ a l’é contegnua inte un decreto approvou da-o Conseggio di ministri.
Saià o Csm à nominâ i professoî universcitäi che faian parte da commiscion.
A preuva a saià a voxe, ma za dòppo o scrito i candidæ reçevian un feuggio con de domande in sciô modello de quelle addeuviæ pe-i agenti de poliçia.
L’Assoçiaçion naçionale di magistrati a l’annonçia o sciòpero parlando de un «provvedimento ch’o sfrixa a magistratua».
«Se dovieiva fâli anche à chi gh’à de responsabilitæ de governo», o commenta o Nicola Gratteri, procuou de Napoli, ch’o propoñe ascì di test pe l’alcol e a dröga.
Pe-o Raffaele Cantone, procuou de Perugia, se reisega de tornâ inderê co-e investigaçioin.
Scheua a særa un giorno pe-o Ramadan, scontro co-o ministëio
A l’à fæto discutte a deçixon da scheua Iqbal Masih de Pioltello, into Milaneise, de serrâ in occaxon da festa pe-a fin do Ramadan, a-i 10 d’arvî.
A delibera, contestâ da l’Offiçio scolastico regionale e da-o ministro Valditara, a l’é stæta votâ torna à l’unanimitæ da-o Conseggio d’instituto, che stavòtta o l’à correzzuo o lunäio, levando doî giorni de festa, e speçificou e motivaçioin «didattiche e no religiose», in previxon de un ertiscimo tascio d’assense ch’o rendieiva inutile l’attivitæ didattica, dæto che o 43% di inscriti o no l’à ancon a çittadinansa italiaña.
O Matteo Salvini, ministro e cappo da Lega, o l’à propòsto un mascimo do 20% de foresti in classe.
O Valditara o l’é da mæxima: «L’integraçion a saià ciù façile».
O Pd o l’attacca: «No a-e classe ghetto».
Baltimora, nave contra un ponte: sëi mòrti into deruo
Desastro à Baltimora, inti Stati Unii, inta neutte tra i 25 e i 26 de marso: un barco da carrego o l’à piccou into pillon do ponte Francis Scott Key e o l’à fæto vegnî zu.
E machine e i cammi son finii inte l’ægua ziâ do sciumme Patapsco.
Sëi i mòrti di quæ doî stæti attrovæ: son tutti operäi do Çentro America.
A nave a l’aiva avuo unn’avaia, segge a-i motoî che a-o scistema elettrico, e a ciusma a l’aiva dæto un allarme graçie a-o quæ s’é posciuo fermâ o trafego in sciô ponte.
Dòppo o creppo o barco o l’à piggiou feugo e o l’é anæto a-o fondo, tutti in sarvo i membri de l’equipaggio.
«O l’é stæto un açidente», o l’à dito o prescidente Joe Biden ch’o l’à annonçiou a reconstruçion do ponte con di fondi federali.
S’astimma di danni fin à 4 miliardi de dòllari, compreiso l’interruçion de attivitæ do pòrto.
Ruscia, o Putin o l’accaxoña l’Ucraina pe-a strage de Mosca
Ghe saieiva l’Ucraina derê a-a strage da Crocus City Hall de Mosca, segondo o prescidente ruscio Vladimir Putin.
Sciben che o Stato Islamico o l’à revendicou l’attacco e pubricou un video donde i attentatoî dixan «Allahu akbar», o Putin o l’à accaxonou Kiev d’avei fæto passâ i terroristi, fiña d’aveili pagæ.
Segondo l’Fsb, o serviçio federale pe-a seguessa, ghe saieiva drento ascì Stati Unii e Regno Unio.
I quattro presonti responsabili, tutti do Tagikistan, son arrivæ in tribunâ co-i segni de tortue: arreisegan d’anâ in prexon à vitta.
A tenscion a l’arresta erta inte tutto o Paise pe di atri poscibili attacchi e tutta l’Euröpa a l’à ïsou o livello d’allerta.
Intanto un miscile ruscio o l’à violou o spaçio d’äia da Polònia e Mosca a l’à menassou: «Poemo corpî i F-16 addeuviæ da l’Ucraina ascì che se trovessan inti airopòrti da Nato».
Gazza, l’Onu a ciamma o fermæ o feugo e a liberaçion di ostaggi
Pe-a primma vòtta o Conseggio de seguessa de l’Onu o l’à approvou unna resoluçion ch’a ciamma o fermæ o feugo à Gazza pe-o Ramadan e a liberaçion de ficco e incondiçionâ di ostaggi isrælien inte moen de Hamas.
O papê o l’à ottegnuo 14 voti poxitivi e o l’é passou graçie à l’astenscion di Stati Unii.
«Oua un fallimento o no se porrieiva perdonâ», o l’à commentou o segrettäio generale Guterres.
«No fermiemo o feugo fintanto che no torna i ostaggi», a respòsta do Stato ebraico.
A Corte de giustiçia internaçionale de l’Aia a l’à stabilio che Isræle o deve garantî l’intrâ sensa restriçioin a-i aggiutti umanitäi inta Striscia.
Pe-e Naçioin Unie addeuviâ a famme di çivili comme unn’arma o varrieiva comme un crimine de guæra.
Intanto Isræle o l’à comensou à bombezzâ a Sciria: i mòrti son za dexeñe.
Neuva diga de Zena, à mazzo se pösa o primmo cascion
L’é comensou à Voæ a fabricaçion do primmo cascion da neuva diga de Zena che, segondo o programma, o saià pösou in mâ davanti à San Pê d’Æña primma da fin de mazzo.
A delibera de l’Anac, ch’a l’à contestou de critiçitæ inta proçedua d’assegnaçion di travaggi a-o consòrçio PerGenova Breakwater, a no ferma o cammin de l’òpia ch’a vâ un miliardo d’euro e passa.
O ministro di Traspòrti Matteo Salvini, into responde a-e interrogaçioin a-a Camia, o l’à asseguou: «A se faià inti tempi previsti».
O termine o l’arresta quello do contræto, o 2026.
Intanto l’Autoritæ portuale a s’appensa d’impugnâ o provedimento de l’Anticorruçion.
Euroflora 2025 a torna à cà into neuvo Waterfront de Levante
L’é stæto presentou à Zena l’ediçion numeo 13 de Euroflora, da-i 24 d’arvî a-i 4 de mazzo do 2025.
Dòppo l’esperiensa di parchi de Nervi, a manifestaçion a torna inta cornixe stòrica, apreuvo à trasformâse into Waterfront de Levante, dond’a l’é nasciua do 1966.
Ghe saià de novitæ: un neuvo parco da 30mia metri quaddri, che segondo o scindico Marco Bucci o l’avià 5mia erboi, di spaçi espoxitivi gallezzanti e di atri drento a-o neuvo Palasport.
«Renascion» o saià o temma de l’ediçion ch’a vëgne.
O progetto o l’é stæto firmou da l’architetto Matteo Fraschini e o l’avià ascì de referense à l’arte contemporanea.
Confindustria, a Liguria a perde a partia da prescidensa
No ghe saià nisciun ligure a-a prescidensa naçionale de Confindustria.
Da-i doî candidæ che gh’ea à l’incomenso da partia s’é passou à zero into gio de pöche settemañe.
O Edoardo Garrone, prescidente da Erg, o l’à annonçiou o retio con unna longa lettia: «Beseugna mette un candidou inte condiçioin de poei çernise a squaddra sensa condiçionamenti – o l’à scrito –.
A deçixon de mette o fin davanti a-a persoña a m’impoñe de fâ un passo inderê».
O Garrone o s’ea misso in zeugo dòppo o Antonio Gozzi, prescidente de Federacciai, stæto però taggiou feua da-i savi.
À sto ponto arresta solo o Emanuele Orsini.
«No gh’é stæto assæ giudiçio pe zugâ a partia», o commento do prescidente ligure Giovanni Toti.
Maggioransa unia à defeisa di ministri, oppoxiçion scciappâ in scê eleçioin
Ninte çensua pe-i ministri Salvini e Santanchè, o primmo pe-e relaçioin co-o partio Ruscia Unia do Putin, a segonda pe l’investigaçion in sce Visibilia.
A Lega a l’à dito che i propòxiti de conlaboraçion do 2017 «no van ciù ninte dòppo l’invaxon de l’Ucraina».
A ministra do Turiximo a s’é dita queta: «Vaggo avanti à fâ o mæ travaggio».
E se a maggioransa a se strenze d’in gio a-o governo, l’oppoxiçion a se scciappa in scê eleçioin à Bari dòppo i eutto arresti in Pulia pe-i voti de scangio accattæ à 50 euro.
«No gh’é ciù e condiçioin pe-e primmäie», o l’à annonçiou o cappo di 5 Stelle Giuseppe Conte.
Pe-a segrettäia do Pd Elly Schlein unna deçixon «imposcibile da capî», e l’accaxoñan: «O veu fâ guägnâ a drita»
Caxo Salis, o Mattarella o ciamma o poæ.
L’Ongaia: «A no l’é unn’eroiña»
O prescidente da Repubrica Sergio Mattarella o l’à telefonou a-o Roberto Salis, o poæ de l’attivista Ilaria imprexonâ da 13 meixi in Ongaia.
«O m’à confermou a seu vexinansa e o m’à garantio o seu interessamento, ô ringraçio», o l’à dito o Salis.
«O m’à imprescionou, son contenta», a l’à commentou a figgia.
Ma o portavoxe do primmo ministro Viktor Orban o î attacca: «A Ilaria Salis a no l’é unn’eroiña, lê e i seu compagni an commisso de aggrescioin da bestie e premeditæ contra di nòstri çittæn.
Tutto o resto o l’é unn’invençion politica».
O Pd o l’asmòrta e voxe: «A no saià candidâ a-e europee».
Pasqua co-o tempo grammo, ma arriva za o cado estivo
Ponte de Pasqua segnou da-o tempo grammo into Nòrd Italia, tanto che into Mezogiorno s’anava a-a mæña.
Primma l’æña do Sahara, rebellâ da-o sciöco, ch’a l’à portou da neive rossa in scê Arpe.
Dapeu l’ægua à deruo ch’a l’à caxonou frañe e valanghe e a l’à fæto montâ o livello di sciummi.
Ma oua cangia tutto graçie à l’antiçiclon african ch’o l’assegua temperatue ben ben ciù in là da media da primmaveia: fiña 30 graddi in sciô cian, 20 graddi in montagna à 2mia metri.
In prattica e primme giornæ de stæ, a-o prinçipio d’arvî.
Da lì à no guæi dovieiva tornâ e tempeste, ma o l’é un scenäio ch’o no lascia pensâ ninte de bon pe-i meixi che vëgnan.
Isræle contra l’Iran, ma o Netanyahu o l’é à sequæo
Isræle o l’à attaccou l’ambasciâ irianaña in Sciria e Hezbollah o l’à menassou: «De seguo ghe saià unna respòsta».
À reisego i obiettivi isrælien inte tutto o mondo.
Intanto o prescidente Netanyahu o l’é à sequæo: tanto che monta e proteste inte ciasse, o ministro da Guæra Gantz o l’à ciammou e eleçioin antiçipæ à settembre.
Da l’atra parte, Gran Bretagna e Stati Unii son inveninæ pe-a mòrte de 7 volontäi de l’organizzaçion World Central Kitchen à Gazza.
Pe-o Netanayahu «un caxo tragico».
O Biden o gh’à telefonou pe dîghe de cangiâ de registro inta gestion da guæra.
E anche l’Euröpa a l’é in allarme pe l’evoluçion de tenscioin into Levante de Mezo.
Relaçioin Ruscia-Nato «da confronto diretto», l’Ucraina a temme o pezo
«E relaçioin tra a Ruscia e a Nato son deschinæ a-o livello de un confronto diretto».
Son e poule do Dmitrij Peskov, o portavoxe do Cremlin, perché «l’Alleansa a l’é za drento a-o conflitto in Ucraina e a va avanti con l’espanscion de seu infrastruttue militare verso i nòstri confin», o l’à dito.
Intanto Kiev a l’avverte l’Euröpa: davanti a-i 300mia sordatti in ciù che Mosca a mobilitià da zugno gh’é o gròsso reisego che o fronte o pòsse vegnî zu.
O governo ruscio o l’accaxoña l’Ucraina davanti a-e Corte internaçionale de giustiçia pe di atti de terroriximo, levou pe-o momento a strage da Crocus City Hall, pe-a quæ, segondo o Washington Post, i Stati Unii avieivan avvisou Mosca ciù de doe settemañe avanti.
Tæramòtto de 7,4 graddi à Taiwan, palaçi deruæ e mòrti
Tæramòtto devastante à Taiwan, o ciù grande di urtimi 25 anni.
Doî scrolloin, un de 7,4 e un atro de 6,5 graddi Richter, an caxonou a-o manco neuve mòrti, con çentanæa de ferii e dexeñe de persoñe desperse.
Ben ben de palaçi se son cegæ ò son cheiti à tòcchi apreuvo a-a liquefaçion do terren.
O tæramòtto o l’à corpio à 8 oe da mattin, quande tante gente ean in gio pe anâ a-o travaggio e a-a scheua.
L’é partio anche un allarme tsunami, tornou inderê da lì à quarche oa.
Solidarietæ da tutto o mondo pronto à aggiuttâ, compreiso à Ciña.
Un atro tæramòtto, de 4,7 graddi, o l’é vegnuo into New Jersey, inti Stati Unii, sentio à Neuva York ascì.
In Liguria 80 euro à chi abbatte un pòrco sarvægo
In Liguria arriva o taggion pe chi abbatte i pòrchi sarvæghi.
A novitæ a l’é stabilia con unna delibera da Region ch’a prevedde un contributo d’80 euro pe ògni femina cresciua de pòrco sarvægo ammassâ inte zöne de restriçion pe-a pesta suiña ò drento 50 chillòmetri da-i seu confin.
Se passa à 40 euro pe-i mascci, 30 euro pe-e bestie abbattue feua da-e zöne cade ò pe ciascheduña carcassa attrovâ.
O finançiamento inte l’insemme o costa pöcassæ 200mia euro, unna parte di 3,3 mioin missi à dispoxiçion da Alisa pe crovî e speise sostegnue pe contrastâ l’epidemia.
Conträi i animalisti, che parlan de un «regallo» a-i caccioei.
Ponte Morandi, a texi de Spea: «Vegnuo zu pe un pacciugo inta construçion»
Saieiva stæto un «pacciugo» inta construçion a caxonâ o deruo do ponte Morandi, a-i 14 d’agosto do 2018.
A l’é a texi espòsta da-i esperti de Spea into proçesso.
O squascio, segondo i consulenti, o l’é avvegnuo scì pe-a rottua di ligneu di cavi primmäi do pillon 9, ma o livello de consummaçioin o l’ea «anòmalo» a-o confronto co-i atri pilloin, anche pe di erroî «ascoxi» da chi aiva fæto o travaggio ascì.
Pe sta raxon, segondo i consulenti e i avvocati di imputæ, serve de «neuve preuve de carrego» pe quantificâ a rescistensa de tutti i elementi da struttua do ponte.
Reddito de çittadinansa sensa manco parlâ italian, raffega de denonçie
No parlavan manco italian, però piggiavan o reddito de çittadinansa.
A Guardia di finansa da Spezza a l’à denonçiou 32 persoñe de naçionalitæ romeña pe avei perçepio o sostëgno sensa aveine o drito, 17 pe sostituçion de persoña e 6 pe reçiclaggio.
L’imbròggio o vaiva pöcassæ 300mia euro: dæto che no arriescivan à fâse capî, se favan accompagnâ a-e pòste da un traduttô e presentavan di papê con de identitæ fäse pe figuâ comme çittæn italien e ottegnî o reddito.
Un veo scistema organizzou, graçie anche a-a conlaboraçion con de atre persoñe che mesciavan a-o xeuo i dinæ in sce de atre carte.
Strage da çentrale à Suviana, sette mòrti e çinque ferii
Graviscimo açidente in sciô travaggio à Bargi, in sciô lago de Suviana inte l’Appennin bologneise: a-i 9 d’arvî unna turbiña a l’é scciuppâ inta çentrale idroelettrica Enel Green Power con caxonâ un inçendio, l’allagamento de un cian e o deruo de un soâ.
Sotta gh’é arrestou 12 tecnichi, pe-o ciù de dite esterne, apreuvo à fâ di travaggi d’aggiornamento energetico.
Trei de loiatri ean o baccan e doî louanti de l’Engineering Automation, açienda de Mê (vexin à Zena) ch’a travaggiava pe conto da Siemens.
I atri louavan pe l’Enel e de atre açiende incarregæ.
O còrpo de l’urtimo desperso o l’é stæto attrovou a-i 12 d’arvî.
Çinque persoñe son arrestæ gravemente ferie con de bruxeuie.
A Procua de Bològna a l’à averto unn’investigaçion pe desastro e ammassamento corposo.
A Cgil e a Uil an proclamou un sciòpero generale de 4 oe pe dî basta a-i mòrti in sciô travaggio e intanto se va verso unna «patente à ponti» pe çertificâ a seguessa de impreise, no solo inte l’ediliçia.
Pulia, o M5s o sciòrte da-a zonta: erta tenscion co-o Pd
No s’appaxenta a scituaçion politica da Pulia: o Movimento 5 Stelle o l’é sciortio da-a zonta regionale do Michele Emiliano dòppo l’investigaçion pe voto de scangio che l’à da fâ ascì con l’assessoa Maurodinoia, ch’a l’à dæto e dimiscioin.
À annonçiâlo l’é stæto o Giuseppe Conte: «Semmo chì à leze de pagine de crònaca giudiçiäia da mette poia.
No combattemmo solo a Meloni e compagnia, no femmo de sconti manco a chi l’é into nòstro campo», o l’à dito.
«Anche i atri partii son pe-a legalitæ», o l’à commentou o prescidente Emiliano, tanto che a segrettäia do Pd Elly Schlein a ciamma «un cangio de fase netto».
Ma i atri democratichi replican a-o Conte: «Ch’o no se permette de parlâ coscì do Pd».
O Amadeus verso l’adio a-a Rai, l’açienda: «Niscuña prescion»
O Amadeus, conduttô televixivo ch’o l’à presentou e urtime çinque ediçioin do Festival de Sanremmo, o l’é in scî pissi de lasciâ a Rai.
E indiscreçioin parlan de prescioin reçevue da l’açienda che l’avieivan portou a-a deçixon da passâ à Nove, a ræ ch’a l’aiva za ingaggiou un campion de share comme o Fabio Fazio.
Ma pe-a Rai ste chì son de interpretaçioin «fäse e dannose», perché o Amadeus o l’avieiva avuo delongo «a mascima autonomia e libertæ» inte tutte e deçixoin.
De atre voxe dixan che o Fiorello ascì o saieiva pronto à anâghe apreuvo, ma lê o commenta: «Nisciun m’à offerto ninte».
Stato Islamico, allarme attentati pe Stati Unii e Champions League
Dòppo l’attentato à Mosca cresce l’allarme pe di poscibili neuvi attacchi de terroriximo.
O cappo de l’Fbi Christopher Wray o l’à misso in guardia da sto reisego parlando a-o Congresso american.
Intanto o Stato Islamico, pe mezo da seu fondaçion Al Azaim, o l’à ammenassou de corpî inti staddi donde se zeuga e partie de Champions League.
Torna o peson de un desastro nucleare in Ucraina con l’attacco di droin rusci in sciâ çentrale de Zaporižžja.
O prescidente Volodymyr Zelensky o l’avverte i Stati Unii: «Se no n’aggiuttæ perdemmo a guæra».
O Donald Trump, candidou repubrican a-e eleçioin che vëgnan, o l’avieiva un cian segretto: fâ prescion in sce Kiev perché a dagghe via a-a Ruscia a Crimea e o Donbass.
Çentomia in ciassa contra o Netanyahu, euggi pontæ in sce l’Iran
No s’afferma e proteste in Isræle pe domandâ a liberaçion di ostaggi e ciammâ e dimiscioin do prescidente Benyamin Netanyahu: solo à Tel Aviv 100mia persoñe son anæte in ciassa, scontri tra poliçia e manifestanti.
L’Iran o menassa ancon unna respòsta à l’attacco contra a seu ambasciâ à Damasco, i Stati Unii mandian di rinfòrsi.
L’exerçito intanto o l’à annonçiou o retio de tutte e truppe de tæra da-o Sud da Striscia de Gazza.
«No ghe saià nisciun fermæ o feugo sensa che torne i ostaggi», o l’à dito o Netanyahu ch’o l’à promisso: «A vittöia a l’é vexiña».
Trei figgi do cappo de Hamas Ismail Haniyeh son stæti ammassæ inte un attacco isrælian à Gazza, definii «martiri».
L’eclisci de sô a l’incanta l’America, ciù de 200 mioin à ammiâla
Dexeñe de mioin de persoñe son stæte co-i euggi a-o çê pe ammiâ l’eclisci piña de sô, vixibile inte tutto o Nòrd America, da-o Mescico fin a-o Canada.
Scheue serræ, staddi gremenii, aberghi pin de turisti pe un evento ræo e pin de reciammo.
Solo che inti Stati Unii s’é contou un pubrico de 200 mioin, o mæximo che 50 SuperBowl tutti insemme.
De seguo a l’é stæta l’eclisci ciù social da stöia, con miliardi de persoñe ch’an posciuo ascistî d’in sciâ Ræ.
A pròscima eclisci piña a saià a-i 12 d’agosto do 2026, vixibile da l’Euröpa ascì e in particolâ da-o Nòrd da Spagna verso o tramonto.
Aurelia bis, indaga a Corte di conti: «Danno a-o tesöo da 70 mioin»
Un danno a-o tesöo da 70 mioin d’euro: o l’é quello ipotizzou da-a Corte di conti pe-i retardi e a fermâ di travaggi de l’Aurelia bis, a stradda de 5,2 chillòmetri ch’a l’avieiva dovuo conligâ o casello de l’A10 d’Arbisseua de d’ato co-o pòrto de Saña.
L’investigaçion a l’é stæta portâ avanti da-a Guardia de finansa.
Da-i approfondimenti l’é vegnuo feua che i loei pe-a construçion ean stæti interrotti ciù vòtte pe di imprevisti tecnichi e de mancanse into progetto, e in sciâ fin o træto o no l’é stæto consciderou bon à fâ a seu fonçion.
«Che a corte di conti a l’indaghe, ma penso che ghe segge tròppe investigaçioin e pöca conlaboraçion tra i enti pe semplificâ e regole», o l’à commentou o prescidente da Region Giovanni Toti.
Assascinamento Scagni, l’appello o conferma a condanna à 24 anni e mezo
A Corte d’appello de Zena a l’à confermou a condanna à 24 anni e mezo pe-o Alberto Scagni, l’òmmo che a-a seia do 1° de mazzo do 2022 o l’à ammassou à cotellæ a seu Alice.
O procuou generale Ezio Castaldi o l’aiva domandou a prexon à vitta tegnindo che o Scagni o l’à piña capaçitæ de discernimento, incangio o giudiçe de segondo graddo o l’à reconosciuo a semi-infermitæ mentale.
«Mæ figgio o dev’ëse cuou», a l’à inscistio seu moæ Antonella Zarri.
A sentensa a l’é arrivâ à pöchi giorni da l’archiviaçion do proçedimento in scî poliçiòtti e in sciâ mega do çentro de sanitæ mentale che a famiggia a l’à incorpou pe no avei impedio l’assascinamento.
Migranti, a Prefettua: o çentro pe-i rimpatri o se faià a Dian Castello
O çentro pe-i rimpatri di migranti in Liguria o saià fæto à Dian Castello, inta passâ caserma Camandone de l’exerçito, desmissa do 1999.
O l’é quello che a Prefettua d’Impëia a l’à comunicou a-i scindichi do Gorfo che insemme à assoçiaçioin d’impreise e çittæn an dæto vitta a-o comitato No Cpr e an confermou d’ëse «conträi areo», sciben che no gh’é ancon l’offiçialitæ.
«Nisciun n’à dito ninte, l’ipòtexi a l’é ancon da valuâ e se porrià approfondîla inti meixi che vëgne», an fæto savei da-a Region, tanto che l’assessô Marco Scajola o l’à parlou de «unn’offeisa a-o nòstro territöio».
Corruçion, scandalo in Siçilia: sospeiso o viçeprescidente da Region
Dòppo o scrollon da Pulia un atro gran ciæto o l’invexenda a Siçilia: o viçeprescidente da zonta regionale Luca Sammartino o l’é stæto sospeiso pe un anno accaxonou de corruçion apreuvo à unn’investigaçion da Procua de Catania in scê presonte infiltraçioin mafiose into Commun de Tremestieri Etneo, donde l’é stæto arrestou o scindico.
O Sammartino ancheu o l’é un esponente da Lega ligou a-o Salvini, ma into passou o l’aiva militou inte l’Udc, o Pd e Italia Viva ascì, e o l’é o nevo d’un di commissäi ch’avian da deçidde se desfâ o Commun de Bari.
Pe-i magistrati o l’avieiva fæto un scangio de piaxei pe ottegnî di voti pe-a candidâ do Pd a-e europee do 2020.
«Son sen e seguo che no gh’intro ninte», o l’à replicou.
Universcitæ, proteste contra i accòrdi con Isræle: scontri co-a poliçia
Cresce a tenscion inte universcitæ italiañe pe-a protesta de çerti studenti contra i accòrdi scientifichi con Isræle.
A-a Sapienza de Romma doî zoeni son stæti arrestæ dòppo avei çercou d’intrâ, primma donde se riuniva in sciâ costion o Conseggio d’amministraçion co-o Senato academico e dapeu into pòsto de poliçia.
Unna figgia a l’avieiva aggredio un agente.
I manifestanti an ciammou e dimiscioin da rettoa Antonella Polimeni, a prescidente do Conseggio Giorgia Meloni a l’à contestou: «Sto chì o no l’é manifestâ, ma un crimine».
Di atri studenti se son incadenæ davanti à l’ateneo e an comensou un sciòpero da famme.
Occupaçioin inte de atre çittæ italiañe.
O ministëio de l’Interno o temme l’infiltraçion di anarchichi che vorrieivan fâ montâ o livello do scontro.
Abòrdo, rattella in scî consultöi.
L’Euröpa a bacchezza o governo italian
Neuva polemica in sce l’abòrdo.
Inte un emendamento a-o decreto Pnrr, propòsto da Fratelli d’Italia, se prevedde a poscibilitæ da fâ intrâ inti consultöi di soggetti do terso settô pe dâ do «sostëgno a-a maternitæ».
Pe l’oppoxiçioin a saieiva unna mainea de limitâ o drito à l’abòrdo.
In sce l’argomento a maggioransa a no l’é tutta da mæxima: 15 leghisti se son astegnui in sce un ordine do giorno do Pd ch’o pontava à garantî l’interruçion da gestaçion.
Intanto l’Union Europea a bacchezza l’Italia: e mesue in sce l’abòrdo no gh’an da fâ co-o Pnrr.
Un atro caxo o s’é averto in sce unna pontâ de Porta a porta in sciâ lezze 194 con solo sette òmmi à discorrîne e nisciuña dònna.
A prescidente da Rai Marinella Soldi a l’à reciammou o Bruno Vespa.
«Tutte quelle invitæ no ean disponibile», a nòtta da redaçion.
Isræle-Iran, attacchi incroxæ co-i droin: a poia de unn’escalation
Ancon venti de guæra tra Isræle e l’Iran.
Inta neutte tra i 13 e i 14 d’arvî o governo de Teheran o l’à corpio o Stato ebraico con di droin comme refæta pe l’attacco à l’ambasciâ de Damasco, ma o scistema de proteçioin o l’à contegnuo i danni.
O prescidente american Joe Biden o l’à çercou de frenâ a reaçion d’Isræle, che però a l’é arrivâ a-i 19 d’arvî con di atri droin ch’an piggiou unna base militare à Isfahan, donde gh’é ascì un çentro de tecnologie nucleare.
L’Iran o l’à minimizzou parlando de «attacco fallio» ma o l’à avvertio: «Un neuvo errô o caxonià unna respòsta ben ben dua».
Gh’é l’ipòtexi che Isræle o l’agge addeuviou di mini-droin americhen.
O G7 o l’invita à fermâ l’escalation.
Intanto i Stati Unii an misso o veto in sce l’intrâ da Palestiña inte Naçioin Unie.
Inçendio à Copenaghen, bruxa o stòrico palaçio da Borsa
Un gròsso inçendio o l’é scciuppou a-i 16 d’arvî à Copenaghen, a capitale da Danimarca, into palaçio da Borsa construto do Seiçento, donde s’ea apreuvo à fâ di travaggi.
O feugo o l’à fæto vegnî zu meitæ do teito, compreiso l’agoggia de 54 metri, e a facciata.
«Quattroçent’anni de patrimònio daneise che scentan», o l’à commentou o ministro da Coltua Jakob Engel-Schmidt.
I pompê e l’exerçito an çercou d’astallâ e sciamme e de sarvâ tutto o poscibile: e òpie d’arte son stæte portæ into parlamento.
Ancon da capî a caxon de l’inçendio.
Un spettacolo drammatico ch’o l’à fæto vegnî torna in cheu quello de Notre-Dame à Pariggi do 2019, un atro scimbolo ch’o l’à patio di gròsci danni.
O Donald Trump a proçesso, primma vòtta pe un passou prescidente di Stati Unii
L’é comensou à Manhattan o proçesso penale pe-o Donald Trump, passou prescidente di Stati Unii, a primma vòtta inta stöia.
O l’é accaxonou d’avei pagou d’arrescoso a pornostar Stormy Daniels, 130mia dòllari do 2016 perché a no spanteghesse a seu relaçion.
Ma a Procua a ghe contesta atre doe ganasceuie ascì, uña da 30mia dòllari à un portê da Trump Tower e unn’atra da 150mia a-a coniggetta de Playboy Karen McDougall co-a quæ o l’aiva avuo unna stöia.
Segondo i magistrati, un scistema studiou pe avvardâse da-i scandali e poei guägnâ e eleçioin.
«Me batto pe-a libertæ di americhen, sto proçesso o l’é un attacco à l’America», o l’à dito o Trump avanti d’intrâ into tribunâ, con definîse torna vittima de unna «persecuçion politica».
Rumenta, in Liguria çinque sciti pe serrâ o çiclo: se candida Scarpin
Son çinque i sciti in Liguria conscideræ boin da mettighe un scistema pe serrâ o çiclo da rumenta.
À indicâli o l’é un studio do Rina commiscionou da l’agençia regionale competente: a Ponçeivia, a Screivia, Voæ-Cuggen, Cairi e Çengio.
Ma in veitæ gh’é za unna lettia de l’Amiu ch’a l’annonçia a disponibilitæ à costrue o stabilimento à Scarpin, donde se parla da tempo d’installâ un termovalorizzatô, ascì ben che a tecnologia a l’é ancon da çerne (l’alternativa a saieiva un scistema de reçiclo chimico).
A zonta do Marco Bucci a portià a delibera in conseggio.
Pe-o momento nisciun dettaggio in scî costi, che porrieivan cazze in sciâ Tari ò sedonca in sce unn’açienda, into caxo de un project financing.
De seguo o stabilimento o dovià gestî da-i 200 a-i 250mia tonëi de rumenta à l’anno pe servî tutta a region.
E inta valle da Ciävagna comensa à montâ torna a protesta.
Sanitæ, in Liguria maneuvra da 63 mioin pe serrâ o «beuggio»
O Conseggio regionale da Liguria o l’à approvou unna maneuvra da 63 mioin pe crovî o pascivo da sanitæ do 2023.
I dinæ arrivan in parte da intræ ciù erte de tasce, ma sorviattutto da-i 35 mioin e passa za destinæ a-a sanitæ e da-a reduçion de speise pe di atri investimenti.
«No taggemmo niente, a-a reversa, semmo apreuvo à mette de neuve risòrse – o l’à dito o prescidente Giovanni Toti –.
Emmo speiso de ciù perché emmo fornio ciù prestaçioin».
Pe l’oppoxiçion sta maneuvra «a çertifica o fallimento do modello da zonta Toti, fæto de privatizzaçioin e taggi a-i serviçi».
L’é stæto presentou ascì un ordine do giorno pe domandâ de serrâ Alisa, ma a maggioransa a l’à refuou.
In bici in sciâ scainâ de Monestaeui, l’indignaçion do territöio
Indignaçion in Liguria pe-o gesto de un gruppo de profescionisti da mountain bike che se son asbriæ zu da-a scainâ de Monestaeui, in sciâ rivea spezziña, patrimònio de l’umanitæ.
Un de loiatri o l’é cheito rompindose un gomio e o l’é finio à l’uspiâ.
A scena a l’é stæta repiggiâ da-i mæximi biker che l’an scompartia in sce YouTube: «Noiatri ô femmo de travaggio, ma no stæ à vegnî chi co-a bicicletta», dixan.
Ma o Parco de Çinque Tære co-o Fai, o Commun da Spezza e e assoçiaçioin do territöio an condannou l’açion: «A scainâ a l’é protezzua – arregòrdan – e a no l’é boña da fâ in bicicletta, manco da di profescionisti do downhill».
Unna prattica «arresegâ, dannosa pe-a natua e lontaña da-i valoî do spòrt – azzonzan – unn’offeisa a-a bellessa do scito e unna mancansa de rispetto totale» a-a communitæ ch’a çerca d’avvardâlo.
Rouxie in sciô 25 d’arvî, da-o caxo Scurati-Rai a-i scontri in ciassa
Festa da Liberaçion into segno de polemiche.
A Rai a l’à scassou da-a trasmiscion CheSarà o monòlogo do scrittô Antonio Scurati con de critiche a-a Giorgia Meloni pe-a poxiçion in sciô fasciximo.
L’oppoxiçion a l’à parlou de çensua, ma l’açienda a l’à minsonou de «raxoin econòmiche».
A prescidente do Conseggio a l’à pubricou o testo co-o commento: «Un caxo montou».
Ma o Scurati o l’à replicou: «Patiscio da violensa pe-o mæ pensceo, oua me sento un bersaggio disegnou in sciô moro».
Dapeu o l’à lezzuo o seu monòlogo in ciassa à Milan a-o 25 d’arvî, con 100mia persoñe in corteo.
À Romma o messaggio do poæ da Ilaria Salis, imprexonâ «da-i nazisti» à Budapest, a l’à scrito.
Ma ascì tenscioin e scontri tra filopalestineixi e a bregadda ebraica: inta capitale prionæ e bombe papê, un ferio à Milan.
O prescidente da Repubrica Sergio Mattarella o l’à çitou o Aldo Moro: «In sce l’antifasciximo l’unitæ popolare a l’é un dovei».
Europee: o Pd o candida a Schlein, a Lega a ponta in sciô Vannacci
Se definisce o quaddro de candidatue pe-e eleçioin europee di 8 e 9 de zugno.
A segrettäia Elly Schlein a saià a cappolista do Pd, ma o Romano Prodi o treuva da dî: «Se domanda de dâ un voto à unna persoña che de seguo à Bruxelles a no ghe va».
Da mæxima o Giuseppe Conte, cappo di 5 Stelle: «Coscì se mincioña i çittæn».
O nomme, però, o no saià scrito into scimbolo.
A-i 25 d’arvî o Matteo Salvini o l’à reiso offiçiâ a candidatua do generale Roberto Vannacci pe-a Lega: «Me battiò pe affermâ i valoî de patria, tradiçion e famiggia», o l’à commentou.
«A Ilaria Salis in Parlamento?
A no saieiva a primma criminale», a l’à dito a Enikő Győri, deputâ europea e passâ ambascieuia ongareise à Romma.
Intanto o çentro-drita o l’à incasciou a vittöia do Vito Bardi in Basilicata, ascì con unn’astenscion in gio a-o 50%.
Ballon, Inter campion d’Italia: a conquista a segonda stella
Co-a vittöia pe 2-1 into derby de Milan l’Inter a l’é vegnua campion d’Italia con çinque giornæ d’antiçipo, dòppo unna longhiscima cavarcâ in çimma a-a clascifica.
Oua a porrià cuxîse a segonda stella in sciâ maggia.
«Unna giornâ ch’a no se porrià ascordâ», o l’à dito l’allenatô Simone Inzaghi a-a fin da partia: pe lê o l’é o sesto trofeo con l’Inter, solo o Mancini e o Herrera n’an guägno de ciù.
Miggiæa de tifoxi an invaso a çittæ ascì con l’ægua e o freido, e no poeivan mancâ i milanisti missi a-o landon.
Ma a festa vea co-a presensa da squaddra a l’é stæta fissâ pe domenega i 28 d’arvî dòppo a partia co-o Turin.
O campionato, però, o l’é tutt’atro che finio: ancon averto a corsa pe qualificâse a-e coppe europee, tanto che l’Atalanta e a Romma zeugan a semifinale de l’Europa League.
Isræle pronto à attaccâ à Rafah, se dimette o cappo de l’intelligence
Isræle o s’inandia pe intrâ à Rafah.
Dexeñe de cari armæ son stæti ammuggiæ longo o confin con Gazza pronti pe l’attacco.
O governo do Netanyahu coscì o veu mette prescion à Hamas pe ottegnî a liberaçion di ostaggi.
À mediâ oua gh’é l’Egitto che, segondo i isrælien, o temme unn’ondâ de pròfughi de guæra e o propoñe de lasciâ anâ 33 persoñe tra dònne, ançien e mouti.
Intanto o cappo de l’intelligence militare isræliaña Aharon Haliva o l’à dæto e dimiscioin «pe-o fallimento de l’exerçito into prevegnî l’attacco di 7 d’ottobre».
O Stato ebraico o l’à attaccou Hezbollah in Libano.
E l’Union Europea, insemme à l’Onu, a l’à domandou unn’investigaçion in scê fòsse commun à Gazza.
Da-i Stati Unii torna arme à l’Ucraina, tenscion a-i confin da Ruscia
I Stati Unii mandan de neuve arme à l’Ucraina.
O prescidente Joe Biden o l’à firmou o pacchetto da 95 miliardi ch’o comprende i aggiutti à Isræle e Taiwan ascì.
A settemaña passâ l’ea arrivou à Kiev di miscili a longo raggio, za addeuviæ pe attaccâ un airopòrto militare ruscio in Crimea.
Intanto a Sveçia a dispoñe di cari armæ in Lettònia pe rinforsâ a seguessa e o prescidente da Bieloruscia Lukashenko o l’avverte: «Gh’emmo dexeñe d’arme nucleare rusce».
O prescidente franseise Macron o dixe torna: «A nòstra Euröpa a peu moî, beseugna reagî oua: serve unna defeisa commun».
Caxo Weinstein, retiou a condanna à 23 anni pe un errô de proçedua
Corpo de scena into caxo do Harvey Weinstein: a Corte d’appello de Neuva York a gh’à retiou a condanna à 23 anni de prexon pe di crimini sessuali.
A-a base gh’é un errô de proçedua commisso da-o giudiçe ch’o l’à ciammou à testimoniâ de dònne che l’accaxonavan de crimini pe-i quæ o no l’ea imputou inte quello proçesso.
Sto chì o no veu dî che o passou re de Hollywood o tornià in libertæ: oua o saià portou à Los Angeles, donde o l’à da scontâ atri 16 anni pe avei aggredio a Evgeniya Chernyshova, unna modella vegnua avvoxâ in Italia.
Saià o procuou Alvin Bragg, o mæximo za impegnou into proçesso contra o Donald Trump, à deçidde se accaxonâlo torna.
À denonçiâ o Weinstein do 2017 gh’ea stæto çento dònne e passa: a seu açion a l’ea stæta o fondamento do movimento internaçionale #MeToo contra a violensa de genere.
A Liguria a no tëgne i anti-abordisti feua da-i consultöi
A Liguria a no særa e pòrte a-e assoçiaçioin contra l’abòrdo inti consultöi.
O Conseggio regionale o l’à refuou un ordine do giorno presentou da tutta l’oppoxiçioin ch’o l’avieiva impegnou a zonta Toti à no addeuviâ a poscibilitæ dæta da-a lezze approvâ in parlamento.
L’assessô a-a Sanitæ Angelo Gratarola o l’aiva domandou de retiâ o provedimento za che a nòrma a no l’ea ancon pubricâ, ma a minoransa a l’à vosciuo anâ avanti co-a discuscion.
Inta maggioransa solo che unn’astenscion, quella da Mabel Riolfo, ch’a l’à tòsto lasciou o gruppo da Lega Nord.
«O l’é un attacco a-a libertæ de dònne», an dito i conseggê d’oppoxiçion.
Pe-o çentrodrita, incangio, «unna poscibilitæ in ciù pe aggiuttâle»
Skymetro, depoxitou o recorso a-o Tar pe fermâ o progetto
L’é arrivou o recorso a-o Tar contra o Skymetro, a metropolitaña sorvelevâ che o Commun de Zena o veu construe longo o Besagno.
À depoxitâlo Legambiente pe conto do comitato ch’o s’oppoñe a-o travaggio.
L’açion, finançiâ co-i dinæ arrecuggeiti da-i rescidenti, a ponta à scassâ i trei atti co-i quæ s’appreuva o progetto, se deciara a compatibilitæ ambientale e se poñe unna soggeçion d’espròprio.
O recorso o se fonda in sce 15 ponti critichi, viçi de proçedua ma ascì de sostansa.
«Ghe semmo arrivæ dòppo doî anni de lou sensa pösa, o Commun de Zena o no l’à mai vosciuo dâne a mente – o l’à scrito o comitato –.
Emmo fæto un passo, davanti n’emmo atri mille, î faiemo tutti insemme».
Dònna mòrta dòppo un intervento a-o San Martin, indaga a Procua
A Procua de Zena a l’à averto unn’investigaçion pe ammassamento corposo in sciâ mòrte de unna dònna de 70 anni sottopòsta a un intervento ginecològico à l’uspiâ San Martin a-i 29 d’arvî.
A paçiente a l’ea stæta operâ pe l’asportaçion de unna massa pelvica.
E seu condiçioin son pezoæ tutt’assemme e a l’é mòrta in rianimaçion da lì à quarche oa.
I magistrati an dispòsto l’autopscia tanto che se pòrta a-a fin l’identificaçion di meghi e di infermê ch’an parteçipou à l’intervento.
«L’uspiâ o l’é do tutto à dispoxiçion de autoritæ pe façilitâ o sviluppo de l’investigaçion», se leze inte unna nòtta da direçion do policlinico.
Europee, liste serræ: o generale Vannacci o l’asciamma e polemiche
Ciù un meise a-o voto pe-e eleçioin europee.
Depoxitou e liste, no s’afferma e polemiche tra e fòrse politiche.
A prescidente Meloni a l’à indicou de scrive solo Giorgia in sciâ scheda «se me voei dî che creddei ancon inte mi».
E o generale Roberto Vannacci, candidou da-a Lega, o l’à fæto discutte pe-a propòsta de no mette i disabili insemme a-i ciù boin inte scheue.
O prescidente do Senato La Russa o l’à commentou: «S’o l’avesse di figgi disabili o capieiva d’avei dito unna sciollaia».
Pe-a Cei «se torna a-i tempi scui».
Lê o no dà a mente manco a-e critiche da Lega: «Rattelle interne, no m’impòrtan».
Into Pd a segrettäia Elly Schlein a se conferma cappolista a-o Çentro e inte Isoe, mæximo pe-o Carlo Calenda inta lista de Azione.
Arriva un neuvo bonus da 100 euro, e mesue pe-o travaggio inte un decreto
Un bonus da 100 euro à zenâ pe-i dependenti con reddito sotta i 28mia, moggê ò maio e a-o manco un figgio à carrego.
A l’é uña de mesue che o governo italian o l’é pronto à avâ into pròscimo decreto, presentou a-i scindicati avanti do 1º de mazzo.
Ghe saià ascì di scarreghi do 120% pe chi assumme di zoeni, de dònne e de categorie penalizzæ e de semplificaçioin in sciâ deciaraçion di redditi.
Critico o segrettäio da Cgil Maurizo Landini: «Unna marchetta pe-e eleçioin, serve unna politica differente».
À marso, intanto, o tascio d’occupaçioin o l’é cresciuo a-o 62,1% in sciâ base do meise.
A disoccupaçion a chiña a-o 7,2%, quella di zoeni a-o 20,1%.
Conçescioin da mæña, o Conseggio de Stato o zea tutte e pròroghe
Neuva pontâ inta longa stöia de conçescioin da mæña in Italia: o Conseggio de Stato o l’à confermou a descheita a-i 31 de dexembre de l’anno passou e o l’à obrigou coscì e amministraçioin à retiâ e pròroghe, invitando à arvî de ficco e cæghe pubriche pe assegnâle inte un contesto de «vea concorrensa».
Inta sentensa se mette in luxe che a risòrsa mæña a l’é «ræa», a-o conträio de quello che sostëgne o governo inta mappatua mandâ à Bruxelles e portâ comme raxon da mancâ applicaçion da direttiva Bolkestein.
Pe-e impreise do settô sta deçixon a l’avià di «effetti devastanti in sce l’occupaçion con mette à reisego 300mia louanti, i ciù tanti za assonti pe-a saxon».
Isræle: «Sensa accòrdio in scî ostaggi intremmo à Rafah»
Se no s’arrivià à un accòrdio in scî ostaggi inte unna settemaña, l’exerçito d’Isræle o l’intrià à Rafah.
À Gerusalemme o prescidente Benyamin Netanyahu o l’à dito a-o segrettäio de Stato american Anthony Blinken ch’o no l’açettià unn’inteisa ch’a prevedde a fin da guæra.
Da-o seu canto, i Stati Unii conferman l’oppoxiçion à unn’operaçion militare inta çittæ d’arente à l’Egitto.
Hamas o l’à ziou e trattative.
L’Onu a l’à «pregou» d’arrivâ à un accòrdio.
L’Organizzaçion mondiale da sanitæ a temme «un maxello».
Intanto se spantega a protesta into mondo, sorviatutto inte universcitæ: 2mia arresti pe-e occupaçioin inti Stati Unii, à Princeton un gruppo de studenti o l’à comensou o sciòpero da famme, à Pariggi a poliçia a l’à desbarassou Sciences Po donde gh’ea dexeñe de manifestanti pe-a Palestiña.
A Ruscia contra Fransa e Gran Bretagna: «Escalation diretta, seguessa à reisego»
O prescidente franseise Macron o l’à parlou torna de mandâ de truppe in Ucraina, se a Ruscia a rompisse o fronte e Kiev a ciammesse aggiutto.
Ma Mosca a replica: «Unna tendensa arresegâ ben ben».
O ministro de l’Estranxeo do Regno Unio David Cameron o l’à dito che l’Ucraina a l’à o drito de deuviâ e arme britanniche pe attaccâ a Ruscia.
«Unn’escalation diretta che mette à reisego a seguessa europea», o commento do Cremlin.
Intanto i Stati Unii denonçian l’uso da clöropicriña, un agente chimico soffocante, pe anâ avanti in sciô campo de battaggia.
Pe Mosca son de voxe sensa fondamento.
À tutte e mainee a scituaçioin in sciô terren a l’é drammatica, tanto che e autoritæ ucraine an conseggiou de no anâ in gexa pe-e çelebraçioin da Pasqua ortodòssa.
Cile, a drita a propoñe unna neuva miagia a-o confin co-a Bolivia
Unn’atra miagia in America?
Dòppo quella tiâ sciù da-i Stati Unii in sciô confin co-o Mescico, o cappo do Partio Repubrican do Cile Felipe Kast, passou candidou prescidente, o propoñe unna «seperaçion fixica» pe garantî a seguessa da frontea co-a Bolivia.
Inte un contesto de crixi politica, e à pöchi giorni da l’ammassamento de trei agenti inte unn’inçenta, a drita a vorrieiva unna miagia d’800 chillòmetri pe proteze o confin à nòrd do Paise e a pòrta comme exempio l’Ongaia, donde o Kast o l’é stæto apreuvo à un incontro politico: «Aivan un gròsso problema pe l’inmigraçion inlegale e an piggiou unna deçixon dua ma fonçionante, serrâ a frontea co-a Serbia», o l’à dito.
Investigaçion pe corruçion: arrestou o Toti, o Spinelli e o Signorini
O prescidente da Liguria Giovanni Toti o l’é stæto arrestou in cà a-i 7 de mazzo pe corruçion apreuvo à unna gròssa investigaçion da Procua de Zena.
Mæxima mesua pe l’imprenditô Aldo Spinelli, incangio o Paolo Emilio Signorini, passou prescidente de l’Autoritæ portuale, o l’é finio in prexon.
Segondo i magistrati, ch’an coordinou e attivitæ da Guardia de finansa, o Toti e o Signorini avieivan ottegnuo di finançiamenti elettorali e di guägni in cangio de conçescioin di spaçi in pòrto a-o Spinelli e di atri piaxei a-o Mauro Vianello.
Accaxonou ascì un conseggê d’amministraçion de l’Esselunga, o Francesco Moncada, e o cappo de gabinetto do Toti, o Matteo Cozzani, pe-o quæ s’ipotizza anche l’aggravante mafiosa pe avei promisso di pòsti de travaggio in cangio di voti da communitæ siçiliaña de Certosa vexiña à Cosa Nostra.
O Toti o l’é sospeiso da l’incarrego, à fâ e seu fonçioin o l’é o Alessandro Piana.
Nisciuña respòsta inte l’interrogatöio de garançia, ma into caxo do retio di arresti gh’é l’ipòtexi de dimiscioin, ciammæ à gran voxe da l’oppoxiçion.
«Ascciæiemo tutto», o l’à dito l’avvocato Stefano Savi.
Depòxiti chimichi, o Tar o l’à bocciou o progetto do stramuo
O Tar da Liguria o l’à açettou o recorso contra o stramuo di depòxiti chimichi de Mortiou à San Pê d’Æña.
Segondo i giudiçi amministrativi a proçedua a no l’anava portâ avanti con un adattamento tecnico-fonçionale, comm’a l’à fæto l’Autoritæ portuale, ma ghe voeiva unna variante a-o cian de regolaçion do pòrto.
O cammin de l’autorizzaçion oua o dovieiva partî torna da-o prinçipio.
In ciù, a sentensa do Tar a dixe che o commissäio Marco Bucci o no poeiva addeuviâ 30 mioin d’euro do decreto Zena pe-i depòxiti chimichi.
Vittöia pe-i comitati da delegaçion e o Muniçipio delongo stæto conträio a-o progetto.
«Troviemo unna neuva proçedua ch’a vagghe ben – o l’à commentou o scindico – ma i depòxiti no peuan stâ à çinque metri da-e case».
Settemaña de violense tra tifoxi de Zena e Sandöia
Escalation de violensa tra i tifoxi de Zena e Sandöia.
A-i 5 de mazzo gh’é stæto di scontri inte stradde da Foxe donde di rossobleu ean apreuvo à ammiâ a partia in ciassa Alimonda, inta seiaña un gruppo tornou da Milan o l’à devastou o club Ultras Tito Cucchiaroni à Staggen tanto che no gh’ea nisciun.
I pompê son intervegnui pe asmortâ o feugo.
O giorno apreuvo quattro tifoxi do Döia son intræ inte un bar de Nervi, an accotellou a-o brasso un tifoso do Zena e an dannezzou o locale: inta sëi son stæti arrestæ.
Dapeu ancon menasse e tenscioin, fallio o tentativo de unna tregua.
Neuva strage in sciô travaggio, 5 operäi mòrti in Siçilia
Ancon unna strage in sciô travaggio.
Çinque operäi da-i 26 a-i 71 anni son mòrti e doî son arrestæ atteuscegæ inte un coniggio à Casteldaccia, in provinsa de Palermo.
A dita a l’ea apreuvo à fâ di loei inte chintañe pe conto de unn’atra açienda ch’a l’aiva piggiou l’incarrego da l’Amap, a soçietæ ch’a gestisce a ræ idrica de Palermo.
Ean deschinæ inta primma stançia pe çercâ de sbloccâ unna sonda.
Dòppo de oe de tentativi, o tappo de liquammi o l’é sätou tutt’assemme: i operäi son stæti investii da-o gazzo teuscego, gh’é vegnuo da patî e son cheiti zu pe trei metri inta vasca de sotta.
L’autopscia a l’à confermou che i seu pormoin ean pin d’açido sorfidrico.
A l’é a tersa tragedia in sciô travaggio do 2024, dòppo quelle do cantê de l’Esselunga à Firense (5 mòrti) e da çentrale de Suviana in Emilia (7 mòrti).
O caxo da ministra Roccella contestâ: «Un atto de çensua»
A ministra da Famiggia Eugenia Roccella a l’é stæta contestâ into comensâ à parlâ a-i Stati generali da Natalitæ à Romma.
Protagonisti i studenti do collettivo transfemminista Aracne ch’an sbraggiou di cöi e mostrou di cartelli co-a scritta «in sciô mæ còrpo deçiddo mi».
A Roccella a l’à provou à piggiâ a poula, ma a l’à lasciou o parco da lì à pöco: «O l’é un atto de çensua», a l’à commentou.
«Un spettacolo ignòbile, s’impan a bocca de libertæ, rispetto e autodeterminaçion de dònne ma impediscian à unna dònna de parlâ», o commento da prescidente Giorgia Meloni.
Ma o Mattarella ascì o l’é intervegnuo: «Voei mette à taxei chi â pensa despægia o va contra a-a Constituçion».
Zoeno italian arrestou e ligou à Miami, i genitoî: «O l’é scampou a-a tortua»
Indignaçion pe l’arresto de un zoeno italian à Miami.
I fæti son de frevâ e son stæti segnalæ da-a famiggia a-o consolato italian.
O Matteo Falcinelli, stæto fermou pe avei oppòsto rescistensa a-i poliçiotti, o l’é stæto cacciou in tæra e ligou con cavigge e brasse derê a-e spalle pe 13 menuti, comme mostra un video repiggiou da-a bodycam de un agente.
«Con scampâ a-a tortua o l’à guägno a seu battaggia ciù importante», a l’à dito seu moæ.
O poæ o l’à confermou ch’o l’é apreuvo à fâ un trattamento alternativo a-a prexon.
«Son corpio da mai tanta violensa», o l’à dito o ministro de l’Estranxeo Antonio Tajani ch’o l’à ciammou a mascima attençion da l’ambasciou american in Italia.
A Procua de Romma a l’à averto unn’investigaçion e da chì à un pö o Falcinelli o tornià in Italia.
Isræle à Rafah, o Biden pronto à taggiâghe e arme in caxo d’invaxon
Isræle o l’à piggiou o contròllo do passo de Rafah e o l’à serrou à l’ipòtexi d’accòrdio propòsta da Egitto e Qatar e açettâ da Hamas.
O prescidente american Joe Biden o s’é dito pronto à fermâ a fornitua de arme d’offeisa in caxo d’invaxon da çittæ.
L’isrælian Netanyahu o l’insciste: «Anemmo avanti anche da soli, no gh’é alternativa à batte Hamas fiña drento Rafah».
L’assemblea generale de l’Onu a l’à approvou unna resoluçion ch’a reconosce a Palestiña comme qualificâ pe vegnî un componente à titolo pin de Naçioin Unie e a l’arrecommanda a-o Conseggio de seguessa d’appensâseghe torna.
«Un premio a-i terroristi» pe-o ministro de l’Estranxeo isrælian.
Ruscia, o Putin o commanda de exerçitaçioin nucleare: allarme in Euröpa
O prescidente ruscio Vladimir Putin o l’à commandou de exerçitaçioin con de arme tattiche nucleare vexin a-o confin de l’Ucraina comme respòsta a-e «menasse» de l’Occidente, dixe o Cremlin.
Mosca a l’à convocou i ambascioei de Fransa e Gran Bretagna, allarme inte l’Union europea.
«Faiemo de tutto pe schivâ un scontro globale ma no permettiemo à nisciun de menassâne», o l’à avvertio o Putin.
O Financial Times o l’à scrito che a Ruscia a l’indandia di «violenti atti de sabotaxe» inte tutta l’Euröpa.
O prescidente ucraino Volodymyr Zelensky o l’é stæto misso inta lista de persoñe çercæ da-o ministëio de l’Interno ruscio, coscì comme o passou prescidente Petro Poroshenko.
Alluvion in Braxî, ciù de 100 mòrti e 400mia scorrii d’in casa
Ciù de 100 mòrti in Braxî pe l’alluvion devastante ch’a l’à corpio o stato do Rio Grande do Sul.
Segondo a Proteçion çivile i ferii son 700 e passa, pöcassæ 150 i despersci.
I sciummi son anæ de sorvia e son arrivæ a-i primmi cen de case, rendendo ciù diffiçile i interventi de sarvamento.
À pezoâ a scituaçion e temperatue deruæ inti urtimi giorni fin à 10 graddi de minima, co-o reisego de neuve inondaçioin.
E persoñe deslögiæ son 400mia, di quæ 70mia ospitæ inte struttue d’emergensa averte da-e autoritæ.
Squæxi 2 mioin i çittæn ch’an patio di danni pe caxon do tempo grammo.
Corruçion, o Toti o parlià a-a fin de mazzo.
O Spinelli: «O prometteiva ma o no mantegniva»
O l’é delongo a-i arresti in cà o prescidente da Liguria Giovanni Toti, into mezo de l’investigaçion da Procua de Zena pe corruçion e voto de scangio.
L’interrogatöio, domandou da l’avvocato Stefano Savi, o no saià avanti di 27 de mazzo.
Chi l’à za parlou l’é o Aldo Spinelli: «O Toti o prometteiva e o no mantegniva», o l’à dito a-a giudiçe.
E in scî finançiamenti dæti pe-a campagna elettorale: «Tutto regolare, dava unna man anche a-o Pd».
O cappo de gabinetto Matteo Cozzani o l’à denegou tutti i accaxonamenti e o l’à annonçiou e dimiscioin.
«Fòscia de quarcösa son pentio, ô diò a-i magistrati», o l’à deciarou o scindico de Zena Marco Bucci ch’o saià sentio in procua da chì à no guæi.
O Signorini o l’arresta in prexon, dond’o l’à incontrou l’avvocato Enrico Scopesi.
L’oppoxiçion a ciamma delongo e dimiscion, o çentrodrita o se strenze d’in gio a-o Toti: «Semmo garantisti, o deçiddià lê se lasciâ l’incarrego».
Estorscion a-o Zena, assoluçion pe tutti i 14 tifoxi imputæ
O tribunâ de Zena o l’à dæto l’assoluçion à tutti i 14 imputæ into proçesso pe assoçiaçion criminosa finalizzâ à l’estorscion a-i danni do passou prescidente rossobleu Enrico Preziosi.
I cappi di tifoxi ean accaxonæ de ciù caxi de violensa e in particolâ d’avei garantio a «paxe» in cangio de dinæ gestii da-a soçietæ do Artur Marashi co-o Massimo Leopizzi comme sòçio ascoso.
Lagrime in sala a-a lettua da sentensa, in particolâ o Davide Traverso: «Son stæti quattro anni d’inferno che no prego à nisciun, sta sentensa a mostra ch’aivimo raxon quande divimo che voeivimo solo che o ben do Zena».
«O no l’ea un proçesso contra i tifoxi – o l’à azzonto o Leopizzi – ma contra de mi e o Marashi».
Sandöia battua da-o Palermo a-i playoff, un atro anno in Serie B
A Sandöia a perde a partia secca in sciô campo do Palermo e a dixe addio a-i playoff pe tentâ a promoçion.
Anche l’anno che vëgne i bleuçerciæ zughian in Serie B. A-o Barbera i siçilien an guägno 2-0 con doggia marcatua do Diakité.
Un finale amao pe unna saxon comensâ mâ, che però o Pirlo o l’à sacciuo addrissâ in corsa passando da-a zöna retroçescion a-o serrâ o campionato a-o settimo pòsto.
«Vedde i zugoei cianze dòppo tutto quello ch’an fæto o m’arranca o cheu – e poule de l’allenatô –.
Inte sto momento no penso à l’avvegnî, gh’ò un contræto.
No gh’ò de problemi à partî torna da-a Serie B. No poemo fâ de mercou, ghe saià da fâ un gròsso travaggio».
Premierato, l’allarme da Liliana Segre: «No pòsso e no veuggio taxei»
A senatoa à vitta Liliana Segre a bòccia a reforma do premierato vosciua da-o governo Meloni: «Gh’é de parte allarmante, no pòsso e no veuggio taxei – a l’à dito inta discuscion generale –.
No se peu sacrificâ tutto into nomme do slogan çernei voiatri o cappo do governo!.
Anche e tribù da preistöia gh’aivan un cappo, ma solo e democraçie constituçionale gh’an a separaçion di poei, di contròlli e di contrapeixi».
Pe-a Segre, ch’a l’à sostegnuo un paragon co-a lezze Acerbo do 1923 introduta da-o Mussolini, gh’é o reisego de produe «unna lexon stramesuâ da representativitæ do parlamento» pe creâ «à tutti i conti unna maggioransa a-o serviçio do prescidente elezzuo».
A Ilaria Salis a sciòrte d’in prexon, oua se ponta à portâla in Italia
A Ilaria Salis, l’attivista de 39 anni detegnua pe un anno e trei meixi in Ongaia, a porrià stâ a-i arresti in cà.
O tribunale de segondo graddo o l’à açettou o recorso presentou da-i seu avvocati.
A Salis, candidâ a-e eleçioin europee con l’Alleanza Verdi Sinistra, a l’à posciuo sciortî d’in prexon co-o brassallo elettrònico e apreuvo a-o pagamento de 40mia euro.
«Semmo contentiscimi de poeila abbrassâ torna», o l’à dito o poæ Roberto ch’o l’azzonto: «O ministëio da Giustiçia e de l’Estranxeo no an fæto ninte».
A deçixon di giudiçi ongareixi a l’arve a stradda a-o stramuo in Italia in sciâ base de unn’interpretaçion de unna lezze quaddro do Conseggio europeo.
L’é mòrto o Franco Di Mare, o l’aiva denonçiou o «scilençio» da Rai inta moutia
L’é mòrto o Franco Di Mare, giornalista, passou inviou de guæra e scrittô.
O l’aiva 68 anni e o l’ea mouto de mesoteliöma, un tumô ch’o se piggia à respiâ da pua d’amianto.
L’annonçio l’à dæto a seu famiggia inte unna nòtta.
O Di Mare o l’aiva commòsso l’Italia a-i 28 d’arvî quande, ospitou in televixon da-o Fabio Fazio à Che tempo che fa, o l’aiva contou che no gh’arrestava guæi da vive, con denonçiâ o «scilençio da Rai» quand’o l’aiva domandou o stato de serviçio pe-a refæta di danni caxonæ da-o seu travaggio.
L’açienda a l’aiva respòsto che no ne saivan ninte.
Tra-i Paixi dond’o l’ea stæto gh’ea sorviatutto a Jugoslavia d’alantô, ch’a l’à fæto tante vittime anche dòppo finio a guæra.
Slovacchia, attentato a-o primmo ministro Fico: o l’é in condiçioin grave
O primmo ministro da Slovacchia Robert Fico, esponente da drita vexin a-o Orban e a-o Putin, o l’é stæto ferio inte un attentato à Bratislava.
L’aggressô, ch’o gh’à sparou quattro corpi inta pansa, o l’é un òmmo de 71 anni ch’o l’à deciarou: «Gh’ò tiou perché no son d’accòrdio co-e seu politiche».
E condiçioin do Fico arrestan grave: «E ferie son ben ben esteise e o còrpo o l’é apreuvo à reagî con difficoltæ», o l’à dito o ministro da Defeisa Kalinak.
O prescidente elezzuo Peter Pellegrini o l’à invitou e fòrse politiche à sospende a campagna pe-e eleçioin europee.
L’Union Europea a l’é in allarme: «Ne dà di penscëi a violensa ch’a fa montâ e divixoin».
Pe-a prescidente da Commiscion Von der Leyen un «attacco a-a democraçia».
Isræle o l’allarga l’operaçion à Rafah, neuvi accaxonamenti a-a Corte de l’Aia
Isræle o l’inandia unn’operaçion sempre ciù streita à Rafah contra e fòrse de Hamas.
Unna battaggia «fondamentale – o l’à dito o prescidente Benyamin Netanyahu parlando a-i sordatti – ch’a deçiddià tante cöse inte sta guæra».
Ma o Sudafrica o l’accaxoña torna o Stato ebraico a-a Corte internaçionale de giustiçia de l’Aia: «A l’é l’urtima tappa da destruçion de Gazza e do pòpolo palestineise», dixan.
L’Egitto o l’à domandou de fermâse.
Dozze Paixi, tra i quæ l’Italia, an sottoscrito unna lettia a-o ministro de l’Estranxeo Katz: «Isræle – scrivan – o l’à drito de defendise ma o l’à da rispettâ o drito internaçionale e l’operaçion a l’avieiva de conseguense catastròfiche in sciâ popolaçion».
Ruscia-Ciña: «Ciù cooperaçion in campo militare».
O Xi o propoñe unna tregua olimpica
O prescindente ruscio Vladimir Putin o l’à fæto vixita a-o cappo da Ciña Xi Jinping.
«Mosca e Pechin anian avanti à rinforsâ a confiansa e a cooperaçion into campo militare e à allargâ e exerçitaçioin», reçita a deciaraçion conzonta ch’an firmou.
O Xi Jinping o l’à portou in sciâ töa a propòsta de l’Occidente pe-a tregua olimpica in Ucraina, ma o Zelensky o no se fia: «Gh’emmo za provou, co-i rusci a no fonçioña.
Chi n’assegua che no s’avvexinian pe attaccâne?».
Intanto e truppe de Mosca guägnan do terren à Kharkiv.
O Putin o remescia e carte in çimma a-o regimme: o Patrushev, za segrettäio do Conseggio de seguessa, o vëgne o seu ascistente.
L’oppoxitô Kara-Murza o dovià scontâ 25 anni de prexon perché o l’é contra a guæra.
O Toti interrogou pe 8 oe: «No gh’ea de corruçion, o Spinelli o me finançiava da tempo»
O prescidente da Liguria Giovanni Toti, da-i 7 de mazzo a-i arresti in cà pe corruçion, o l’é stæto interrogou pe eutt’oe e passa a-i 23 de mazzo into reparto da Guardia de finansa into pòrto de Zena, un scito çernuo apòsta pe tegnî da lonxi e telecamere.
O governatô o l’à respòsto à tutte e 167 domande di magistrati e con l’avvocato Stefano Savi o l’à depoxitou unna memöia de defeisa.
«A l’ea solo attivitæ politica inte l’interesse pubrico», a texi sostegnua into papê.
«O Spinelli o me finançiava da longo tempo, pe mi no gh’ea nisciuña correlaçion», o l’à dito davanti a-i pm.
E i piaxei ch’o gh’avieiva fæto?
«Tutt’a-o ciù unna captatio benevolentiae».
O Savi o l’à confermou che «da chì à no guæi» o presentià l’instansa pe levâghe i arresti.
In ponto dimiscioin o l’à dito torna: «O l’é un problema politico, unna deçixon ch’o no peu piggiâ da pe lê».
Neuva diga, çeimònia pe-a pösa do primmo cascion co-o Salvini
S’é tegnuo à Zena a-i 24 de mazzo a çeimònia pe-a pösa do primmo cascion da neuva diga do pòrto.
Presente o ministro de Infrastruttue Matteo Salvini: «Un di ciù gren travaggi d’inzëgno idraulico a-o mondo, no gh’ò nisciuña intençion d’anâ ciù cianin, a-a reversa, emmo da anâ ciù a-a spedia».
I cascioin saian 94, tutti construti davanti à Voæ e rebellæ fin à Zena ciaschedun con 20 oe de navegaçion.
À settembre arrivià unna segonda fabrica pe mette insemme i cascioin ciù gròsci, longhi 60 metri e erti 33, da poxiçionâ donde gh’é 50 metri de fondo.
«Sensa a diga o pòrto o se blòcca into gio de vint’anni», o l’à ammonio o viçeministro Edoardo Rixi.
In sciô cammin do progetto però gh’é tanti sappelli: da l’investigaçion da Procua a-i dubbi de l’Anac, da-o reisego de costi in ciù a-i retardi in scî loei che dan breiga anche à l’Autoritæ portuale.
Femminiçidio-suiçidio into Spezzin: «O no voeiva che se vestissan à uso occidentale»
Un òmmo de 50 anni o l’à ammassou a moggê de 47 anni à cotellæ, dapeu co-a mæxima arma o s’à levou a vitta.
O l’é avvegnuo a-i 20 de mazzo à Ricò do Gorfo, into Spezzin.
L’assascin, d’origine tunexiña comme a dònna, o l’ea za stæto denonçiou a-i 4 d’arvî pe mätrattamenti e o l’aiva unna proibiçion d’avvexinamento.
O no s’ea mai ciù presentou, fin a-o giorno de l’ammassamento.
A cobia, in crixi da longo tempo, a l’aiva doî figgi de 17 e 13 anni, ch’ean feua de casa a-o momento da tragedia.
Segondo e testimonianse l’òmmo o voeiva che vivessan segondo i commandamenti de l’Islam e o no poeiva patî che a figgia a se vestisse à uso occidentale.
Redditòmetro, gena into governo: a Meloni a l’afferma o viçeministro
Scontro into governo in sciô redditòmetro, o strumento contra l’evaxon fiscale ch’o l’ammia inte speise di contribuenti – comme machine, costi pe-a casa e barche – pe determinâ quante guägnan in davei.
Inta Gazzetta offiçiâ l’é stæto pubricou un decreto ch’o ô metteiva torna in deuvia, firmou da-o viçeministro de l’Economia Maurizio Leo de Fratelli d’Italia.
Tenscion montâ de botto con Lega e Forza Italia ch’an parlou de gran fræ.
Ma à mettighe unna pessa l’é arrivou a prescidente do Conseggio Giorgia Meloni: decreto sospeiso, s’aspeta d’approfondî.
O governo, a l’à dito, o veu piggiâ i «grendi evasoî» che gian co-o yacht, miga intrigâse de speise di «çittæn onesti».
Ma o caxo politico o l’ea za scciuppou.
«Unna brutta figua», dixan da l’oppoxiçioin con ciammâ e dimiscioin do Leo e do ministro Giorgetti.
Campi Flegrei, fòrte scrollon de tæramòtto: e gente dòrman de pe-e stradde
Torna a poia inti Campi Flegrei, in Campania.
A-i 20 de mazzo l’é vegnuo un tæramòtto de 4,4 graddi Richter, o scrollon ciù fòrte di urtimi 40 anni, sentio à Napoli ascì.
D’in gio à l’epiçentro s’é averto de avveneuie inti palaçi e l’é cheito zu di cornixoin.
Tante gente son chinæ inte stradde e an dormio inte machine: «Paiva ch’a no finisse mai», contavan.
Pe mette a zöna in seguessa ghe vorrià mezo miliardo d’euro e passa, o l’à dito o ministro da Proteçion çivile Nello Musumeci, che però o l’à azzonto: «Chi à çernuo de vive lì saveiva do reisego».
Gh’à respòsto o prescidente da Campania De Luca: «Chi gh’é nasciuo no gh’à de corpe».
O governo o studia anche l’ipòtexi de dâ un aggiutto à chi vorrià stramuâ da unn’atra parte.
L’Atalanta a guägna l’Europa League: 3-0 co-o Bayer Leverkusen
L’Atalanta do Gian Piero Gasperini a l’é in sciô teito d’Euröpa.
Inta finale de Dublin a squaddra bergamasca a l’à battuo pe 3-0 o Bayer Leverkusen, campion de Germania sensa avei perso manco unna partia, e a l’à guägno l’Europa League pe-a primma vòtta inta seu stöia.
Protagonista sensa pægi o Ademola Lookman, autô de tutte træ e ræ.
Pe l’allenatô piemonteise, ch’o porrieiva saluâ a-a fin da saxon, o l’é o primmo titolo da mette in veddriña.
Tifoxi in festa à Bergamo donde gh’ea di gròsci schermi pe ammiâ a partia.
L’urtima squaddra italiaña à conquistâ l’Europa League, allantô Coppa Uefa, a l’ea stæta o Parma do 1999 co-o Alberto Malesani in sciâ banca.
A Corte penale internaçionale: «Arrestæ o Netanyahu e i cappi de Hamas»
A Corte penale internaçionale a l’à domandou d’arrestâ segge o prescidente isrælian Netanyahu co-o ministro da Defeisa Gallant segge i cappi de Hamas pe «crimini de guæra e contra l’umanitæ» pe-i attacchi di 7 d’ottobre e quelli inta Striscia de Gazza.
«Ipocrixia e vergheugna internaçionale», a reaçion de Tel Aviv.
«In sciô mæximo livello vittima e assascin», segondo Hamas.
«Nisciuña equivalensa, à Gazza no gh’é un genoçidio», dixe o prescidente american Biden ch’o resta da-a parte d’Isræle.
Ma l’Euröpa a se scciappa: a Fransa e o Belgio sostëgnan a Corte.
Intanto Spagna, Norvegia e Irlanda reconosciàn o Stato palestineise da-i 28 de mazzo.
Inte l’Union Europea 11 Paixi in sce 27 gh’an sta poxiçion, 142 inte tutto o mondo.
Iran, mòrto o prescidente Raisi inte un açidente con l’elicòttero
O prescidente de l’Iran Ebrahim Raisi o l’é mòrto a-i 19 de mazzo à bordo de un elicòttero ch’o l’é anæto à piccâ in scê montagne de l’Azerbaigian.
L’ipòtexi prinçipâ a l’é quella de un açidente caxonou da-o tempo grammo.
Con lê l’é stæto attrovou i còrpi d’atre 7 persoñe tra e quæ o ministro de l’Estranxeo Abdollahian: tornavan tutti da l’inauguraçion de unna diga.
Proclamou çinque giorni de desmuo naçionale, e neuve eleçioin saian a-i 28 de zugno.
De parteçipaçioin de dô son arrivæ no solo da-i amixi Putin e Xi Jinping, ma ascì da tutta l’Euröpa, da-o pappa, da l’Onu e da-a Nato.
Da-i Stati Unii però remarcan: «O l’aiva ben ben do sangue inte moen».
Oua in Iran se temme l’instabilitæ politica e de neuve proteste inte ciasse.
Terrô in sciô xeuo Londra-Scingapore, un mòrto e ciù de 100 ferii
Unna persoña a l’é mòrta e ciù de 100 son arrestæ ferie in sce un xeuo Londra-Scingapore corpio da unna turbolensa in quöta a-i 21 de mazzo.
A vittima a l’é un òmmo ingleise de 73 anni, fòscia ammassou da un infarto.
Atri 20 passaggê son finii in terapia intensciva.
Dòppo 11 oe de viægio l’arioplan, un Boeing 777, o l’é preçipitou into veuo perdendo 2mia metri inte çinque minuti.
O pilòtto o l’é arriëscio à repiggiâ o contròllo ma o l’à dovuo fâ un atterraggio d’emergensa à Bangkok.
Chi no gh’aiva de çenta l’é stæto asbriou lontan da-o seu pòsto.
Un fenòmeno fortiscimo e arrivou a-a cheita, ligou, segondo i esperti, a-i cangiamenti do climma.
Corruçion, nisciuña revoca di arresti.
Moçion de çensua contra o Toti
Son ancon arrestæ i prinçipæ indagæ inte l’investigaçion da Procua de Zena pe corruçion, voto de scangio, finançiamento inleçito e fäso.
Pe l’imprenditô Aldo Spinelli niscuña revoca di arresti in cà: segondo a giudiçe Paola Faggioni o porrieiva ancon cuâ i seu interesci d’impreisa e donca guastâ e preuve.
Pe-o Paolo Emilio Signorini, passou prescidente de l’Autoritæ portuale e l’unico in prexon, l’avvocato Enrico Scopesi o l’à domandou d’ammermâ a mesua.
Pe-o Giovanni Toti, prescidente da Region oua sospeiso, o defensô Stefano Savi o no l’à ancon presentou l’instansa.
Pe-o momento no se parla de dimiscioin, sciben che l’oppoxiçion a ghe stà adòsso, ma a-i 4 de zugno se discuttià a moçion de çensua in conseggio regionale.
O Matteo Cozzani, incangio, o s’é dimisso da cappo de gabinetto do Toti, comm’o l’aiva annonçiou.
Dinæ à unna figgia pe no abordî, o caxo à l’uspiâ Villa Scassi
Doe attiviste di çentri pe-a vitta avieivan offerto di dinæ à unna figgia perché a no l’abordisse.
O fæto, contou da-a Repubblica, o saieiva avvegnuo à l’uspiâ Villa Scassi de San Pê d’Æña.
A-a zoena, ch’a l’aiva za trei figgi e a no l’ea arriëscia à ottegnî l’interruçion de gestaçion a-o Galliera, e dònne avieivan propòsto 100 euro pe tegnî o figgeu.
«Graviscimo, vergognoso e imposcibile da açettâ – a denonçia do Luca Pirondini, senatô do Movimento 5 Stelle –.
A vitta a no l’é in vendia e manco o còrpo de dònne, i seu driti e a seu autodeterminaçion».
L’uspiâ Villa Scassi o l’à piggiou e distanse con dî de no avei mai autorizzou a presensa di volontäi inti ambulatöi.
«No gh’intremmo ninte con sta stöia», a replica de l’Onlus Pro Vita e Famiglia.
À Zena a cæga da un mion pe-e reliquie da Gina Lollobrigida
A l’à passou un mion d’euro a varsciua da cæga che gh’é stæto à Zena pe vende i oggetti de l’attoa Gina Lollobrigida.
Pe assegnâli tutti gh’é vosciuo ciù de dex’oe, 4mia e passa i parteçipanti da 28 Paixi inte tutto o mondo, i ciù tanti collegæ in sciâ Ræ, à testimoniâ l’attençion che sta figua a l’é ancon boña à reciammâ.
Into catalogo gh’ea 400 lòtti à offerta libera, di tòcchi unichi tra òpie d’arte, mòbili, oggetti personali che ne vëgnan da-a seu villa in sce l’Appia Antiga.
O prexo ciù erto o l’é stæto pagou pe unna scoltua de bronzo do Giacomo Manzù, ch’a representa pròpio a Lollobrigida, aggiudicâ pe 125mia euro.
O Governo o l’appreuva a reforma da giustiçia, magistratua pronta a-a guæra
O Conseggio di ministri o l’à approvou a reforma da giustiçia ch’a prevedde a separaçion de carree pe-a magistratua giudicante e inquirente, l’instituçion de doî Conseggi supeioî da magistratua con di componenti piggiæ pe sciòrte e a creaçion de unn’Erta corte de giustiçia apòsta con fonçioin de discipriña.
Oua o testo o l’arrivià a-a Camia, donde ghe vorrià i doî tersi di voti pe cangiâ a Constituçion, sedonca se faià un referendum.
«Unna reforma epocale, emmo avuo do cheu», o commento da prescidente Meloni.
Coscì o governo o veu vegnî a-a fin de corrente.
Ma l’Assoçiaçion naçionale di magistrati, conträia areo, a l’é pronta a-o sciòpero: «Unna reforma – dixan – ch’a l’esprimme l’intençion ciæa de mette in atto un contròllo da parte da politica.
Ancheu a l’é unna desfæta pe-a giustiçia».
Pe contra, i avvocati penalisti attaccan l’Anm e parlan de «poxiçion corporativa» pe no cangiâ ninte.
O pappa Françesco o s’ingamba in sciâ «frociaggine», dapeu o se scusa
S’é averto un caxo in scê poule do pappa Françesco, che inte l’incontro à pòrte serræ con 200 vescoi italien in avertua de l’assemblea da Cei o l’à reciammou à unna seleçion ciù streita pe l’intrâ inti semenäi.
E chì, segondo e frase reportæ da Dagospia e confermæ da ciù vivagne, o l’avieiva dito che «gh’é za tròppa frociaggine».
Un fæto ch’o l’à dæto da dî, anche perché into passou o Bergoglio o l’aiva mostrou de avertue a-o mondo omosessuale.
Da lì à no guæi, inte unna nòtta da sala stampa do Vatican, o l’à ciammou scuse: «Inta Gexa gh’é spaçio pe tutti.
O pappa o no l’à mai vosciuo offende ò esprimmise con di termini omòfobi».
Nòrme ciù tenie in scî autovelox, offiçiâ a reforma do Salvini
Ninte ciù autovelox che spontan de derê à unna curva ò in scê stradde de çittæ donde o limite o l’é ciù basso che 50 km/h. O governo o l’avaa a reforma vosciua da-o ministro Matteo Salvini.
I appægi avian da ëse delongo ben vixibili, segnalæ a-o manco un chillòmetro avanti feua da-i çentri abitæ, à distansa tra de loiatri, e a contestaçion a l’anià fæta a-a spedia, into caxo di dispoxitivi mòbili.
«Basta impî e casce in sciâ pelle de chi va in machina e basta bollette sarvæghe – o l’à dito o ministro –.
I autovelox saian missi solo pe prevegnî di açidenti».
E neuve regole saian in deuvia fin d’oua, ma ghe saià un anno de tranxiçion pe permette a-i scindichi d’adattâ i dispoxitivi za installæ.
Isræle-Hamas, strage à Rafah: o mondo o condanna o Netanyahu
Neuve strage à Rafah, a çittæ palestineise a-o confin con l’Egitto: dexeñe de persoñe son mòrte pe-i attacchi de l’exerçito isrælian.
«Un tragico açidente» pe-o prescidente Netanyahu, ch’o parla d’açioin finalizzâ à corpî i terroristi.
O mondo però o ô condanna.
L’Onu a ciamma unn’investigaçion «piña e trasparente» in scê responsabilitæ.
O prescidente turco Erdogan o paragoña o Netanyahu a-o Hitler.
L’Union Europea a l’é scciappâ in scê sançioin pe Isræle, donde un conseggê pe-a seguessa naçionale o l’à annonçiou: «I combattimenti à Gazza anian avanti pe 7 meixi».
O partio do ministro Gantz o l’à presentou unna lezze pe desfâ a Knesset e tornâ a-e eleçioin, ma o Netanyahu o l’arresta o primmo inti sondaggi.
A Nato a veu permette l’uso de arme pe attaccâ a Ruscia, Occidente diviso
L’Occidente o se dividde in sciâ poscibilitæ de permette à l’Ucraina no solo de defendise, ma ascì de corpî a Ruscia co-e arme fornie da-a Nato.
À sponciâ inte sta direçion o l’é o segrettäio generale Jens Stoltenberg, ch’o l’à dito: «Ciù s’inandiemmo pe l’avvegnî lontan, ciù fito porriemo finî a guæra».
O prescidente american Joe Biden, intanto, o l’avieiva za autorizzou Kiev à attaccâ in sciô territöio ruscio vexin à Kharkiv.
A Germania a permettià de defendise co-e seu muniçioin da-i attacchi ch’arrivan pöco ciù in là da-o confin, luxe verde anche da Finlandia e Polònia, o Canada o no mette de condiçioin.
A Ruscia, a l’à dito o ministro de l’Estranxeo Lavrov, a piggià de mesue de deterrensa nucleare se i Stati Unii disponian di miscili à curto e medio raggio in Euröpa e into Paçifico.
O Trump condannou pe-o caxo Daniels, sentensa stòrica inti Stati Unii
O Donald Trump o l’é stæto giudicou corpeive pe tutti i 34 cappi d’imputaçion in sciô caxo da pornostar Stormy Daniels.
A l’é a primma vòtta che un passou prescidente american o ven condannou inte un proçesso penale e o l’é ascì o primmo candidou à corrî pe-e eleçioin comme pregiudicou, unna condiçion ch’a no gh’impedisce o mæximo de fâse eleze.
«Un proçesso burla, unna vergheugna.
Son un òmmo innoçente», o primmo commento do tycoon feua da-a stançia.
A sentensa a l’é arrivâ à l’unanimitæ da-i 12 componenti da giuria dòppo doî giorni de camia de conseggio, a-i 11 de luggio saià stabilio a peña.
O Trump o l’ea accaxonou d’avei fäscificou i papê da seu açienda pe asconde i 130mia dòllari pagæ a-a Daniels perché a no spanteghesse a relaçion avua dex’anni avanti.
A zonta Toti a l’arresta in carrega, o prescidente o peu anâ à votâ
Nisciuña sorpreisa: o Conseggio regionale da Liguria o l’à refuou à maggioransa a moçion de çensua presentâ da l’oppoxiçion contra a zonta Toti, ch’a l’arresta in carrega sciben che guiddâ ad interim da-o Alessandro Piana.
Un tentativo de «sponcion politico», l’à definio o Giovanni Toti inta lettia scrita da arrestou in cà e lezzua da-o cappogruppo da seu lista Alessandro Bozzano, donca unna profeçia: «Aniei avanti à perde e eleçioin».
«Poemo anâ avanti coscì scin a-a fin da legislatua», o l’à asseguou o Piana.
Intanto a gip Paola Faggioni a l’à refuou l’instansa de l’avvocato Stefano Savi pe antiçipâ l’inscriçion into registro di indagæ, unn’açion ch’a l’avieiva reiso ben ben de interçettaçioin imposcibile da deuviâ.
O Toti o porrià anâ à votâ, accompagnou da-a Guardia de finansa, à Meggia, dond’o l’à a rescidensa.
O scindico Bucci operou a-o Galliera pe unna metastaxi linfonodale
O scindico de Zena Marco Bucci o l’é stæto operou a-o Galliera pe unna metastaxi linfonodale da neoplaxia da pelle.
L’intervento o l’à avuo exito poxitivo.
À dâne notiçia, pe voentæ do mæximo Bucci, l’é stæto pròpio l’uspiâ.
Dòppo un recòvero de quarche giorno o scindico o saià sottopòsto a-e terapie do caxo.
L’intervento o l’ea programmou da pe coscì e no gh’é stæto nisciuña urgensa.
Tantiscimi i messaggi d’augui e vexinansa da tutte e parte politiche.
«Staggo megio, domenega vaggo à votâ e lunesdì torno into scagno», o l’à dito inte unn’intervista a-o Secolo.
In assensa do Bucci tutte e seu fonçioin passan a-o viçescindico Pietro Piciocchi.
Bösanæo, aggredio à cotellæ da quattro zoeni: o l’é in rianimaçion
Un zoeno de 24 anni o l’é in condiçioin graviscime dòppo ch’o l’é stæto accotellou a-o peto inta seiaña di 5 de zugno à Bösanæo.
À aggredîlo saieiva stæto un gruppo de quattro figgeu, visti da-i volontäi de l’ambulansa tanto che scappavan.
Doî de loiatri son stæti attrovæ e fermæ da-a poliçia: gh’an 18 e 17 anni, tutti doî egiçien comme a vittima.
Ma l’autô de l’aggrescioin o saieiva ancon in gio.
Da capî comme se segge arrivæ a-a violensa: segondo de testimonianse i quattro saieivan stæti in compagnia de unna figgia, fòscia n’é vegnuo feua unna rattella finia into sangue.
O zoeno o l’é stæto recoverou in rianimaçion à l’uspiâ San Martin e a seu prògnoxi a l’é reservâ.
Migranti, a Meloni a vixita l’hotspot in Albania e a fa un espòsto à l’Antimafia
Inta settemaña de eleçioin a prescidente Giorgia Meloni a l’à vixitou l’hotspot pe-i migranti in Albania insemme a-o prescidente Edi Rama.
«I doî çentri saian in deuvia da-o primmo d’agosto – a l’à annonçiou –.
Se parte da mille pòsti, dapeu 3mia».
L’intençion a l’é de «abbatte i arrivi in Italia, con un avanso de 136 mioin».
A premier a l’à presentou un espòsto a-a Procua Antimafia in scê intræ de louanti foresti «deuviæ da-a criminalitæ comme un canâ in ciù d’inmigraçion inregolare».
O dio o l’é pontou contra o prescidente da Campania De Luca.
Intanto o Governo o l’à avou o decreto co-e mesue pe taggiâ e liste d’atteisa.
E un neuvo scandalo o l’à corpio o pòrtavoxe do ministro Lollobrigida, do quæ l’é stæto pubricou di messaggi antisemiti inte unna chat co-o Fabrizio Piscitelli, estremista de drita e trafegante de dröga ammassou do 2019.
Trei zoeni investii da-a piña de un sciumme, s’indaga pe ammassamento corposo
S’indaga pe ammassamento corposo apreuvo a-a spariçion de trei zoeni investii da-a piña à l’improvista do sciumme Nadison in Friuli.
O gruppo, doe figge e un zoeno tra i 20 e i 25 anni, o l’aiva deçiso de fâ unna passaggiata inta giæa pe pösâse dòppo un examme.
Uña de figge a l’aiva ciammou aggiutto co-o telefonin: «Vegnî à sarvâne», a preghea primma che l’onda a î portesse via.
Tanto che e gente repiggiavan a scena d’in sce un ponte, un pompê o s’é cacciou inte l’ægua pe provâ à acciappâli à neuo, ma no gh’é stæto ninte da fâ.
Anche doî operai an çercou d’aggiuttâli, ma an dovuo renonçiâ pe-a fòrsa da corrente.
Oua s’indaga pe capî se gh’é stæto de mancanse inta cadeña di soccorsci.
Tennis, o Jannik Sinner numero 1 a-o mondo: primmo italian inta stöia
O Jannik Sinner o s’afferma contra un grandiscimo Carlos Alcaraz e o no conquista a finale do Roland Garros, ma o seu peu recillâ o mæximo perché o l’é o numero 1 a-o mondo, primmo tennista italian da stöia.
À aggiuttâlo l’é stæto o retio do Novak Djokovic, costreito à mollâghe pe unna lexon a-o menisco de mezo do zenoggio de drita.
«O l’é o seunno de tutti, ma vedde o Novak coscì o me fa mâ pro, ghe prego de guarî fito», o l’à commentou o Sinner.
A-o Philippe Chatrier l’é arrivou a desfæta a-o quinto set dòppo quattr’oe de spettacolo.
A l’é anæta megio incangio a-o doggio feminin formou da-a Jasmine Paolini e da-a Sara Errani, ch’an ottegnuo unna stòrica finale pe l’Italia e ammian a-o torneo de Parigi 2024.
L’Ucraina a l’attacca in Ruscia co-e arme americañe, o Putin o menassa a Nato
Pe-a primma vòtta l’Ucraina a l’à addeuviou de arme americañe pe corpî un scistema de defeisa d’äia in Ruscia.
O prescidente Joe Biden o l’à confermou che i Stati Unii an dæto a luxe verde, ma solo «fin à 200 migge da-o confin».
O Vladimir Putin o l’à menassou: «Porriëscimo fornî di miscili che corpiscian di Paixi da Nato comme respòsta a-i attacchi de l’Occidente contra de noiatri».
E o l’à tiou à mezo torna o nucleare: «Tutti i mezzi à defeisa da nòstra integritæ».
O Volodymyr Zelensky o l’à accaxonou a Ciña d’aggiuttâ a Ruscia à guastâ l’incontro de paxe in Svissera di 15-16 zugno e o l’à mogognou contra i cappi do mondo che no son ancon segui de vegnî.
O mæximo Biden o no ghe saià, incangio o mandià a seu viçe Kamala Harris.
Isræle-Hamas, se travaggia pe l’accòrdio ma e parte son lontañe
S’arve torna unna bixa pe un accòrdio tra Isræle e Hamas.
O prescidente Benyamin Netanyahu o l’à parlou de un fermæ o feugo à tempo solo pe-i ostaggi fintanto che i obiettivi no saian corpii, l’organizzaçion palestineise a l’insciste: «No firmiemo niente sensa a fin da guæra e o retio de l’exerçito».
O Biden inte unn’intervista a-o Time o l’à dito che «gh’é tutte e raxoin pe arrivâ a-a concluxon che o Netanyahu o pòrta avanti a guæra pe motivaçioin politiche».
Isræle o l’à annonçiou «unn’açion ben ben fòrte into Nòrd» pe «stabilî torna a seguessa».
Da 17 Paixi arriva un appello à tutte doe e parte perché treuvan un compromisso pe l’accòrdio.
A Bce a vira in scî tasci: primmo taggio inti urtimi çinque anni
Pe-a primma vòtta inti urtimi çinque anni a Banca çentrale europea a l’à tiou zu i tasci d’interesse de un quarto de ponto, portando à 4,25% quello in scî refinançiamenti, à 3,75% quello in scî depòxiti e à 4,50% quello in scî prestiti.
O taggio o no l’à mäveggiou guæi, pe contra a Bce a l’à revixonou in sciù e stimme pe l’inflaçion che montan da-o 2,3% a-o 2,5%.
A stimma pe-o Pil a cresce da-o 0,6% a-o 0,9%.
L’avvegnî o l’arresta inçerto.
«No pòsso confermâ che semmo inte un proçesso a-a reversa – a l’à dito a prescidente Christine Lagarde –.
A l’é unna stradda monti e fòsci e i meixi che vëgnan saian pægi».
A giudiçe a lascia o Toti a-i arresti in cà: «O peu ancon commette di crimini»
A giudiçe Paola Faggioni a l’à refuou l’instansa de revoca di arresti in cà pe-o prescidente da Liguria Giovanni Toti, accaxonou de corruçion.
À presentâla l’ea stæto l’avvocato Stefano Savi, a Procua a l’aiva dæto pai negativo.
Pe-a gip gh’é ancon o reisego de guastâ e preuve, visto che s’é ancon apreuvo à investigâ, e de resegondâ o crimine, prexempio inte eleçioin regionale do 2025.
Pe fâla curta, pe fin che o Toti o l’arrestià in carrega, sciben che sospeiso, o saià tegnuo un reisego pe-o travaggio di inquirenti.
O defensô o l’à annonçiou che faian recorso, ma i tempi son longhi, a-o manco un meise.
«Domandiemo de poei incontrâ i soggetti co-i quæ discutte l’avvegnî politico», o l’à dito o Savi ch’o no l’à posciuo escludde l’ipòtexi de dimiscioin quande o Toti o l’avià posciuo parlâ co-i seu.
Duo o cappo da Lega Matteo Salvini: «Soldiarietæ a-o Toti, a l’é davei giustiçia sta chì?».
A seu lista in Liguria a ghe fa do cheu: «Prescidente, no t’arrende».
San Comban, maio e moggê massacræ da-o passou galante da figgia
Maio e moggê de 62 e 65 anni, Angelo Imporzani e Karin Dupres, son stæti massacræ à pennaccæ da-o passou galante da figgia inta cà donde stavan à San Comban.
I doî son stæti portæ in condiçioin graviscime à l’uspiâ San Martin de Zena, o seu can o l’é stæto ammassou.
O zoeno, Andrea Bandini de 25 anni, o l’é stæto arrestou da-i carabinê dòppo unna fuga de vintiquattr’oe e passa inti bòschi de l’Aito.
Segondo e testimonianse o no poeiva açettâ a fin da relaçion duâ pe çinque anni e o l’aiva za scrito a-a figgia menassando a moæ e a bestia.
Lê a no l’aiva mai denonçiou.
Portou in prexon à Marasci e sentio da-i pm, a-i quæ o l’à za fæto ben ben de ammiscioin, o l’é accaxonou de doggio tentativo d’ammassamento aggravou.
A Procua a porrieiva contestâghe anche o stalking.
Tursci, riscia mancâ de no guæi inta discuscion in sciô Liguria Pride
Sescion affogâ do Conseggio communale à Palaçio Tursci donde se discorriva in sciô Pride Village apreuvo a-e polemiche da Lega ch’a l’aiva accaxonou i organizzatoî de voei mostrâ a teoria gender tra i figgeu.
I animi se son ascädæ dòppo l’intervento da conseggea Laura Gaggero de Fratelli d’Italia ch’a l’à parlou de «manipolaçion».
Dapeu a Francesca Ghio da Lista RossoVerde a l’à dito «fæ angoscia», açendendo a raggia da maggioransa.
Da lì à no guæi l’é scciuppou unna rattella tra o Cassibba e o Simone D’Angelo, cappogruppo do Pd, e i doî son anæti da-a vexin a-o scontro fixico.
«Un climma d’intimidaçion», an dito i conseggê de l’oppoxiçion into sciortî tutti da-a sala rossa donde s’aiva da discutte ancon unna moçion in sciâ neuva diga.
«Chi se ne va l’à delongo tòrto», o commento do scindico Marco Bucci o giorno apreuvo.
L’Anpi a l’à condannou o «tentativo d’aggrescion» do Cassibba: «No açettemmo st’involuçion do costumme democratico».
O G7 in Italia, approvou a deciaraçon da Meloni ma polemica in sce l’abòrdo
S’é tegnuo à Borgo Egnazia, in Pulia, a riunion do G7 ospitâ da l’Italia.
Inta deciaraçion finale a prescidente Giorgia Meloni a l’à ottegnuo l’inteisa di atri governanti in scî 50 miliardi de dòllari d’aggiutti à l’Ucraina pescando da-i fondi rusci bloccæ, unna coaliçion contra o trafego d’umoen, o cian Mattei pe l’Africa.
Pe-a primma vòtta anche o pappa o l’à parteçipou: «Travaggiæ pe-a paxe – o l’à dito a-i grendi da Tæra – e pe unn’intelligensa artifiçiale à mesua d’òmmo».
Ma inti primmi giorni à tegnî banco l’é stæto o caxo scciuppou co-a Fransa pe-a mancansa do ponto in sciâ garançia do drito d’abòrdo into papê.
O Macron o s’é dito «despiaxuo», a Meloni a l’à attaccou: «L’é mâ fâ da campagna elettorale a-o G7».
Dapeu a çeña à Brindisi ch’a l’à ammermou a tenscion.
Riscia in Parlamento, deputou leghista sospeiso pe 15 giorni
Riscia a-a Camia tanto che gh’ea a discuscion in sciô premierato e l’autonomia differençiâ.
O deputou Leonardo Donno do Movimento 5 Stelle o l’à çercou de consegnâ unna bandea italiaña a-o ministro Calderoli, n’é vegnuo feua unna badaluffa inta quæ o Donno, ascì che protezzuo da-i commissi, o l’é finio in tæra.
O deputou o l’à annonçiou ch’o stava ben dòppo un elettrocardiogramma e o l’à dito ch’o l’à piggiou un ficcòtto da-o leghista Iezzi, che però o l’à denegou: «Gh’ò provou, ma no l’ò corpio».
O Iezzi o l’à piggiou 15 giorni de sospenscion, o Donno 4, sançioin anche pe di atri deputæ.
L’oppoxiçion a l’à parlou d’aggrescion «squaddrista».
O giorno apreuvo in Senato se cantava Bella ciao e di cöi comme «feua i fascisti».
Segondo o viçesegrettäio da Lega Andrea Crippa l’é pezo «reciammâ o communiximo» che a Dexima Mas.
Ballon, l’Italia do Spalletti in Germania pe defende o titolo europeo
L’Italia do Spalletti a comensa o campionato europeo in Germania con çercâ de defende o titolo conquistou à Londra do 2021.
Con l’Albania comensa a fase à gioin.
«A tenscion a cresce e a pòrta da contentessa – o l’à dito l’allenatô Luciano Spalletti –.
I zugoei an da savei che semmo eröi e zaganti, a-i 60 mioin d’italien domando de zugâ con noiatri».
O Donnarumma: «Voemo de atre neutte magiche».
Inte l’urtima partia da amixi i azzurri an battuo a Bosnia pe 1-0 con unna ræ do Frattesi.
Europee, a drita a fa o pin de voti: in Fransa o Macron o desfa o Parlamento
L’Euröpa a gia a drita.
A-e urtime eleçioin cresce e formaçioin sovraniste, ascì che i partii da «maggioransa Ursula» mantëgnan e ciù tante carreghe in parlamento.
O Ppe o se conferma o primmo partio con 398 setti in sce 720 totali.
O prescidente franseise Emmanuel Macron, ch’o l’é anæto sotta de 16 ponti e passa contra a Marine Le Pen, o l’à desfæto l’Assemblée Nationale e convocou e neuve eleçioin a-a fin de zugno.
In Germania Alternative für Deutschland a passa avanti de 2 ponti a-i soçialdemocratichi do Scholz.
Fratelli d’Italia a-o mascimo stòrico con squæxi o 29%, cresce o Pd sorvia o 24%.
L’attivista Ilaria Salis, elezzua co-e ciù tante preferense in Alleanza Verdi Sinistra, a l’é torna libera.
A Ursula von der Leyen a çerca l’arrembo pe-o segondo incarrego inta Commiscion, tanto che o Salvini e a Le Pen strenzan un accòrdio pe l’unitæ da drita in Euröpa.
Isræle, o Gantz o lascia o governo.
L’Onu a dixe de scì a-o cian di Stati Unii
O Bennet Gantz e o seu partio Unitæ naçionale an lasciou o governo isrælian, accaxonando o prescidente Benyamin Netanyahu de «impedî a vea vittöia» inta guæra de Gazza pe guägno politico e ciammando de neuve eleçioin.
O cian do Biden pe-o fermæ o feugo o l’é passou into Conseggio de seguessa de l’Onu con 14 scì e l’astenscion da Ruscia.
O progetto inte træ fase o l’intende mette fin a-o conflitto inta Striscia co-o retio progrescivo de l’exerçito isrælian e a liberaçion de tutti i ostaggi.
Oua l’é tutto inte moen de Hamas.
Ma l’accòrdio o pâ ancon lontan, anche perché va avanti i lansi de razzi de Hezbollah verso o nòrd d’Isræle, donde se temme unna neuva escalation che i Stati Unii fan de tutto pe schivâ.
A Ruscia a detta e condiçion pe fermâ a guæra, l’Ucraina: «A l’é unna burla»
A Ruscia a l’é pronta à fermâ a guæra e comensâ e negoçiaçioin se e truppe ucraine se retiàn areo da-e regioin de Donetsk, Lugansk, Zaporizhzhia e Kherson e se Kiev a s’impegnià à stâ feua da-a Nato.
Son ste chì e condiçioin pòste da-o prescidente Vladimir Putin: pe-a primma vòtta Mosca a dixe ciæo e seu intençion.
Ma l’Ucraina a no ghe stà: «Ninte de neuvo, a l’é unna burla».
O Zelensky o l’à firmou un neuvo accòrdio co-o Biden in sciâ seguessa.
O G7 o l’insciste: «Che a Ruscia a ferme l’aggrescion e ch’a paghe i danni», se leze inta deciaraçion finale con l’endosement a-a formola de paxe do Zelensky in vista da conferensa in Svissera.
O Toti o porrià vedde i politichi, depoxitou o recorso a-o Riexamme
A giudiçe Paola Faggioni, visto o pai poxitivo da Procua, a l’à autorizzou i incontri tra o Giovanni Toti e i esponenti politichi co-i quæ o l’aiva domandou de parlâ pe mezo do seu avvocato Stefano Savi.
O prescidente ligure, a-i arresti in cà da-i 7 de mazzo accaxonou de corruçion, o porrià vedde inta seu rescidensa de Meggia trei gruppi pe un mascimo de træ oe ciaschedun: ghe saià i componenti prinçipæ da zonta, i cappi regionali di partii da maggioransa e i referenti naçionali de Noi Moderati.
Intanto o Savi o l’à depoxitou o recorso a-o Tribunale do Riexamme pe ottegnî a revoca di arresti co-a raxon che no gh’é ciù de neçescitæ preventive.
Into papê o Toti o dixe ch’o no domandieiva ciù di finançiamenti à di privæ co-e mæxime mainee, sciben ch’o l’arresta seguo d’avei agio delongo pe l’interesse pubrico e inti limiti da lezze.
A primma instansa a l’ea stæta refuâ da-a giudiçe ch’a l’aiva consciderou «concreto e attuale» o reisego de resegondâ o crimine e de guastâ e preuve.
Doî zoeni mòrti in scê stradde da Liguria inte pöchi giorni
Doî açidenti mortali inte pöchi giorni in scê stradde da provinsa de Zena.
Inta seiaña di 16 de zugno un zoeno de 20 anni, Riccardo Cella, o l’à perso a vitta à Rosagni, inta valle de l’Aito, e atri trei son arrestæ ferii.
A seu machina a l’é anæta à piccâ, fòscia perché a l’anava tròppo spedia ò foscia perché unna bestia a gh’à taggiou a stradda.
Unna figgia a s’é addesciâ da-o còmma e va megio anche e condiçioin di atri doî, recoveræ a-o San Martin e à Lavagna.
À l’arba di 19 de zugno un òmmo de 29 anni ch’o l’anava in möto, Erik Steven Culqui, o l’é mòrto à Sant’Anna, tra Sestri Levante e Lavagna.
No ghe saieiva di atri mezzi interessæ da l’açidente.
L’economia da Liguria a va ciù cianin: ben o turiximo, freña o pòrto
L’economia da Liguria a cresce cian cianin, con unna variaçion poxitiva do Pil do 0,8% do 2023, in linia co-a tendensa naçionale.
O dæto o l’é vegnuo feua da-o rappòrto da Banca d’Italia in sce l’economia regionale.
I segnæ ciù boin arrivan da-o turiximo, ch’o l’à visto cresce e presense do 4%, e da-e construçioin, sponciæ ancon da-i bonus.
I trafeghi de merçe in pòrto registran un frazzo do 4% apreuvo a-a scituaçion globale, pe contra i passaggê de croxee son o 55% in ciù da l’anno avanti.
A mancansa de seguessa ligâ a-e tenscioin geopolitiche a no permette de dî se ghe saià unn’inverscion de tendensa a-a fin 2024.
Approvou l’autonomia differençiâ, l’oppoxiçion a l’inandia o referendum
L’autonomia differençiâ a l’é unna lezze: dòppo unna discuscion duâ pe tutta a neutte a Camia a l’à approvou o provedimento à l’arba di 19 de zugno.
Oua ògni Region a porrià domandâ a-o Stato de gestî da pe lê çerte matëie tra e 23 indicæ into testo.
«L’Italia a l’é ciù fòrte e ciù giusta», a l’à dito a prescidente Meloni.
Pe-a Lega «unna vittöia stòrica».
E oppoxiçioin annonçian l’arrecuggeita de firme pe-o referendum abrogativo in sce unna lezze che ciamman «scciappa-Italia».
Ma à protestâ gh’é anche di prescidenti de çentro-drita into Mezogiorno.
L’Union Europea a l’à misso in guardia: «Dâ de competense in ciù a-e Regioin o compòrta di reiseghi pe-a coexon e e finanse pubriche».
Intanto in Senato l’é arrivou anche o primmo «scì» a-o disegno de lezze in sciô premierato ch’o cangia a Constituçion.
Louante mòrto con un brasso destaccou, l’aivan abbandonou in sciâ stradda
Un louante de 31 anni d’origine indiaña, Satnam Singh, o l’é mòrto dòppo un graviscimo açidente in sciô travaggio a-i 17 de zugno inte unn’açienda agricola inte campagne de Latiña.
L’òmmo o l’aiva perso o brasso inte un machinäio rebellou da un trattô, ma o figgio do baccan, incangio de ciammâ soccorso, o l’à abbandonou davanti à cà seu.
Portou à l’uspiâ San Camillo de Romma o l’à finio de vive da lì à trei giorni.
«A l’é stæta unna scemmaia, mi ghe l’aiva dito ch’o no s’avvexinesse, ma lê o l’à fæto de testa seu», e poule do prinçipâ Renzo Lovato, che oua o l’é indagou pe ammassamento corposo.
«Da mi o no l’é in regola», o l’avieiva respòsto o figgio Antonello à di zoeni che l’an visto mollâ lì o Satnam e scappâ via.
«Un atto de barbaritæ», a l’à dito a ministra do Travaggio Elvira Calderone, dô e raggia da-i scindicati.
A-i 20 de zugno un zoeno de 18 anni o l’é mòrto investio da un machinäio tanto ch’o louava inte un campo in Lombardia.
«O l’ea apreuvo à fâ quello ch’o l’à sempre dexidiou», o regòrdo da moæ.
O Roberto Baggio rapinou inta seu villa tanto ch’o l’ammiava Italia-Spagna
O campion de ballon Roberto Baggio o l’é stæto rapinou e piccou inta seu villa in provinsa de Viçensa tanto ch’o l’ammiava in televixon a partia Italia-Spagna di europëi co-a seu famiggia.
O passou zugou da Naçionale o l’à çercou de fermâ i çinque laddri, ch’ean armæ, ma un de loiatri o l’à corpio in sciâ fronte con unna pistòlla.
O Baggio, insemme co-a moggê e i figgi, o l’é arrestou serrou pe ciù de mez’oa inte unna stançia tanto che i malemmi portavan via i oggetti de prexo.
Dapeu o l’é arriëscio à cacciâ zu a pòrta e o l’à ciammou i carabinê che son apreuvo à investigâ pe trovâ i responsabili.
«Graçie pe l’affeçion, oua ò da fâme passâ a poia», o l’à commentou.
Union Europea, a von der Leyen verso a prescidensa da Commiscion
A Ursula von der Leyen a va pe-a reconferma a-a guidda da Commiscion europea.
Popolari, soçialisti e liberali gh’an i numei pe çernila e porrieivan fâlo inte l’incontro fissou pe-a fin de zugno, ma tra e fòrse in zeugo gh’é da tenscion.
O Webber e o Tajani an tiou sciù e preteise co-o Pse: «L’Union a l’é de çentro-drita, e nòmine an da tegnîne conto – an dito –.
In Fransa e Germania i governi an perso, no peuan impoñe e deçixoin».
À tutte e mainee, pe-o primmo ministro polacco Tusk l’inteisa a l’é vexiña.
Intanto a Commiscion a l’à averto unna proçedua pe-o deficit tròppo erto contra sette Paixi, tra i quæ l’Italia, a Fransa e o Belgio ascì.
Ucraina, (squæxi) tutti d’accòrdio in sciâ paxe.
O Putin o va avanti in scê arme nucleare
S’é serrou in Svissera l’incontro internaçionale in sciâ paxe in Ucraina.
Into papê finale s’afferma i prinçippi de «sovranitæ, independensa e integritæ di territöi de tutti i Stati», ma se dixe ascì che «o dialogo tra tutte e parte o l’é neçessäio pe vegnî a-a fin da guæra».
Dozze Paixi però no l’an firmou, tra i quæ l’India, l’Arabia Saudita, o Mescico, l’Indonesia e o Sud Africa.
O Zelensky o l’à domandou aggiutto a-a Ciña, intanto o Putin o l’à streito un patto co-a Corea do Nòrd in caxo d’aggrescion e o l’à deciarou che Mosca a veu anâ avanti à inandiâ i seu armamenti nucleari comme «garançia de deterrensa strategica e equilibrio de poei into mondo».
O Vatican o ciamma o Viganò, o l’é accaxonou de scisma
O dicastëio pe-a Dottriña da Fæ do Vatican o l’à convocou o passou nonçio apostòlico inti Stati Unii, o monscignô Carlo Maria Viganò, ch’o «pòsse piggiâ nòtta de l’accaxonamento de scisma» à seu carrego.
De ræo a Gexa catòlica a l’incriminou quarchedun de mainea coscì pesante.
Pe-o segrettäio de Stato Parolin «o l’à piggiou di atteggiamenti di quæ o deve responde».
O Viganò, ch’o l’à criticou ciù vòtte o pappa Françesco con ciammâne e dimiscioin, o l’à commentou: «Tëgno i accaxonamenti contra de mi pe un onô.
Nisciun catòlico ch’o se digghe pægio peu ëse in commenion con sta Gexa do Bergoglio» ch’a l’agisce, segondo o Viganò, «in rottua con tutti i pappi da stöia» e co-a «Gexa de Cristo».
O Toti o no se dimette, o çentro-drita: «Avanti fin a-a fin de l’incarrego»
O prescidente ligure Giovanni Toti o no se dimette e o l’aspeta a fin di arresti in cà co-o sostëgno da seu maggioransa.
O l’é l’exito di incontri politichi avvegnui in settemaña inta seu rescidensa de Meggia co-o permisso do Tribunâ de Zena.
A-i 24 de zugno l’é arrivou o viçeprescidente Piana co-i assessoî Scajola e Giampedrone, a-i 28 i cappi regionali di partii Rosso, Rixi e Bagnasco ch’an deciarou: «Avanti fin a-a fin de l’incarrego».
L’avvocato Savi o confia d’ottegnî a revoca da mesua de prevençion a-o Riexamme ò tutt’a-o ciù a-a Cassaçion.
Tutti i atri indagæ prinçipæ son de longo a-i arresti.
O Signorini, l’unico in prexon à Marasci, o l’é stæto liçensiou ascì da l’Iren, ch’a gh’aiva za levou e deleghe da conseggê d’amministraçion.
O seu avvocato o l’à presentou l’instansa a-o Riexamme, a deçixon a l’arrivià a-i primmi de luggio.
Rapallo e Sanremmo, elezzui i neuvi scindichi Ricci e Mager
Son stæti elezzui a-o segondo turno, a-i 23 e 24 de zugno, i scindichi de Rapallo e Sanremmo.
Inta çittæ do Tigullio a vittöia a l’é anæta a-a Elisabetta Ricci, sostegnua da-o çentro-drita e da-o scindico in sciortia Carlo Bagnasco, ch’a l’à ottegnuo o 52,16% di voti.
Battuo o Armando Ezio Capurro, za scindico de Rapallo, candidou çivico da mæxima area politica con l’arrembo do Francesco Angiolani e do Pd.
Into Ponente, pe contra, o candidou de Fratelli d’Italia, Lega e Forza Italia Gianni Rolando o l’à dovuo fâ röso a-o Alessandro Mager, çivico sostegnuo ascì da-o Fellegara do Pd a-o ballottaggio, ch’o l’à piggiou o 51,1% de preferense.
Ponte Morandi, manca o tecnico precäio: proçesso à reisego
O proçesso pe-o deruo do ponte Morandi à Zena o va à reisego d’affermâse.
L’udiensa di 27 de zugno a l’é comensâ con doe de retardio e i problemi porrieivan presentâse torna inti giorni che vëgnan.
A raxon?
O tecnico, dependente precäio de unn’açienda de Romma ch’a l’à piggiou o serviçio de registraçion de udiense, o no s’é presentou.
O seu contræto o l’é descheito e o l’avieiva tantiscime oe de straordenäio mai pagæ.
O Tribunâ o l’à domandou de mandâ un tecnico do ministëio da Giustiçia da Milan.
O pm Airoldi, esperto d’informatica, o l’é arriëscio à fâ fonçionâ o scistema, ma pe-i pròscimi appontamenti a seguessa de mëgâla a no gh’é.
Pescara, ammassou à 17 anni da doî zoeni pe un debito da 250 euro
Un zoeno de 17 anni, Christopher Thomas Luciani, o l’é stæto ammassou à Pescara con vintiçinque cotellæ a-i 23 de zugno.
O còrpo o l’é stæto attrovou inta seiaña inte un parco da çittæ.
À levâghe a vitta son stæti atri doî zoeni de 16 anni, figgi de un avvocato e de un maresciallo di carabinê, dòppo unna ratella pe un debito de 250 euro ligou a-a vendia de dröga.
Dòppo o delitto a compagnia de zoeni a l’é anæta à fâse o bagno in mâ e un di assascin o l’à lasciou o cotello ancon brutto de sangue derê à un scheuggio.
«Voeivan fâlo patî e dapeu ammassâlo», o l’à scrito o giudiçe ch’o l’à dispòsto de tegnîli inte un instituto.
A Procua a porrieiva contestâghe ascì a premeditaçion.
Fratelli d’Italia, scceuppa un neuvo caxo: cöi fascisti e offeise antisemite tra i zoeni
Unna neuva tempesta in sce Fratelli d’Italia, o primmo partio do Paise.
A segonda parte de l’investigaçion giornalistica de Fanpage a mostra di militanti de Gioventù nazionale, a seçion di zoeni do partio, autoî de cöi fascisti e offeise antisemite sensa savei d’ëse registræ.
A prescidente do Conseggio Giorgia Meloni a l’à piggiou poxiçion: «Chi à di sentimenti razzisti, antisemiti ò nostalgichi o s’é inarou de casa perché sti sentimenti son incompatibili con Fratelli d’Italia».
Però dapeu a l’à attaccou: «Infiâse inte riunioin di partii o l’é da regimme».
O prescidente do Senato Ignazio La Russa o l’à parlou de «frase che no se peuan açettâ».
A Flaminia Pace, segrettäia do gruppo Pinciano de Gioventù nazionale, a l’à dæto a dimiscioin.
Ma l’oppoxiçion a domanda de serrâ o movimento: «A l’é unn’organizzaçion fascista».
A Ilaria Salis a va in Parlamento, ma in Lombardia veuan sexîghe a paga
A Ilaria Salis a l’intra into Parlamento europeo da elezzua pe l’Alleanza Verdi Sinistra.
Dòppo 15 meixi de prexon à Budapest incomensa l’avventua politica ma l’ombra da detençion a no l’é ancon scentâ: «A mæ costion giudiçiäia a no l’é ancon serrâ – a l’à contou –.
Gh’ò l’inmunitæ, ma l’Ongaia a peu domandâ a revoca e inte quello caxo dovià esprimmise o Parlamento europeo».
Intanto però o Conseggio regionale da Lombardia o l’à approvou unna moçion de Fratelli d’Italia ch’a domanda de sexî o saläio da deputâ pe pagâ i danni de unna presonta occupaçion de unna casa popolare de 15 anni inderê.
Union europea, accòrdio pe-a Ursula von der Leyen prescidente da Commiscion
A todesca Ursula von der Leyen a saià torna a prescidente da Commiscion europea.
L’accòrdio o l’é stæto serrou inta seiaña di 27 de zugno da popolari, liberali e soçialisti.
L’estone Kaja Kallas a l’é stæta çernua comme erta representante, o portogheise Antonio Costa o saià o prescidente do Conseggio.
Italia taggiâ feua, sciben che a Meloni a l’é sciortia ciù fòrte da-e eleçioin, e donca astegnua in sciâ nòmina da von der Leyen.
Ma i 398 voti de Ppe, Pse e liberali porrieivan no ëse assæ pe passâ a preuva de l’eleçion segretta in parlamento.
Intanto in Fransa o prescidente Macron, ch’o l’à tòsto desfæto l’Assemblea naçionale, o promette ch’o l’arrestià in carrega fin à l’urtimo giorno, à mazzo do 2027.
Stati Unii, desfæta pe-o Biden into primmo confronto in televixon co-o Trump
O primmo confronto in televixon pe-e eleçioin inti Stati Unii o l’à misso d’accòrdio tutti i analisti: pe-o Joe Biden a l’é stæta unna desfæta.
O prescidente in carrega o s’é presentou contra o Donald Trump co-a voxe röca, in confuxon e i euggi into veuo.
A seu squaddra a l’annonçia ch’o no lascià a corsa pe-a prescidensa, ma oua into Partio Democratico no son guæi à defendilo e tanti vorrieivan sostituîlo.
Inte st’ipòtexi i nommi che gian son quelli da Kamala Harris, a seu viçeprescidente, do Gavin Newsom, governatô da Califòrnia, ma anche da Michelle Obama, a passâ first lady.
WikiLeaks, o Julian Assange o torna in libertæ dòppo 12 anni
O Julian Assange, o fondatô de WikiLeaks, o l’é tornou in libertæ.
O giornalista e attivista o l’à açettou de deciarâse corpeive de conspiraçion contra i Stati Unii pe-o seu ròllo inte WikiLeaks e o l’à ottegnuo a renonçia a-a domanda d’estradiçion in Gran Bretagna.
Dòppo çinque anni o l’à lasciou a prexon de mascima seguessa into Regno Unio, o l’à formalizzou o pattezzamento into tribunâ de Saipan e o l’é xoou into seu Paise, l’Australia.
Pe-o momento o no porrià tornâ inti Stati Unii sensa unn’autorizzaçion.
Unn’odissea duâ pe 12 anni, tra denonçie pe crimini de guæra e accaxonamenti pe violensa sessuale.
Corruçion, o Signorini o l’arresta in prexon.
Pe-o Bucci ipòtexi abuso d’offiçio
O l’arresta in prexon à Marasci o Paolo Emilio Signorini, passou prescidente de l’Autoritæ portuale de Zena e de l’Iren, accaxonou de corruçion inta mæxima investigaçion ch’a l’à portou o Giovanni Toti a-i arresti in cà.
O Tribunâ do Riexamme o l’à refuou l’instansa di avvocati Enrico e Mario Scopesi perché e abitaçioin propòste no anavan ben.
Intanto a Procua a l’é apreuvo à valuâ a contestaçion de l’abuso d’offiçio pe-o scindico Marco Bucci, pe-o momento no indagou, apreuvo a-e deciaraçioin da dirigente do pòrto Lucia Tringali ch’a l’à parlou de prescioin e de unna proçedua «anòmala» pe-o tombamento de Caladda Concenter, ma anche da pòst-dataçion de un papê, tutto pe aggiuttâ o Aldo Spinelli segondo i magistrati.
L’é tornou in libertæ o Matteo Cozzani, passou cappo de gabinetto do Toti e scindico de Pòrtivene, lê ascì accaxonou de corruçion inte doe investigaçioin despæge: i Tribunæ de Zena e Spezza an dæto a luxe verde apreuvo a-e dimiscioin da l’incarrego in Region.
Sesta, figgia de sëi anni a meue dòppo o bagno in pisciña
Unna figgiña de sëi anni a l’é mòrta dòppo avei fæto o bagno inte unna pisciña da Sesta, inta valle da Væa, into frequentâ un çentro estivo.
L’é capitou a-i 4 de luggio: a picciña a l’ea stæta trovâ stramortia in sce l’ægua, unn’educatoa e o bagnin aivan çercou de rianimâla primma do traspòrto in elicòttero à l’uspiâ Gaslini de Zena, ma e seu condiçioin paivan za despeæ.
I genitoî, rescidenti à Sestri Levante, ghe son stæti da arente fin à l’urtimo insemme a-o scindico Francesco Solinas ch’o l’à vosciuo fâ sentî a vexinansa de tutta a popolaçion.
Pe ascciæî a dinamica di fæti i carabinê son apreuvo à indagâ con l’aggiutto de telecamere do stabilimento da neuo.
Waterpölo, o Volpi o lascia a Pro Recco: «A deve camminâ da sola»
Notiçia da arrestâghe pe-o mondo da waterpölo ligure e italiaña: o Gabriele Volpi, imprenditô da logistica, o l’à annonçiou l’addio a-a Pro Recco.
Unna deçixon «piña de dô – scrive a propietæ inte unna nòtta – ma inte unna vixon de differençiaçion de iniçiative do gruppo Orlean Invest».
A Pro Recco, a squaddra ciù titolâ a-o mondo no solo inta waterpölo ma inti spòrt de squaddra areo, a peu avvantâ tra i seu trofëi 36 scudetti (17 sotta a gestion do Volpi) e 11 Champions League (8 co-o Volpi).
«Emmo guägno tanto, emmo guägno tutto.
Ò patio in sciâ mæ pelle l’invidia e a giöxia, ma sentiva l’òbrigo de rende a-a mæ tæra o megio in ambito sportivo – e poule do Volpi inte un scrito offiçiâ –.
L’é arrivou o momento che o destin da Pro Recco o segge destaccou da-a mæ persoña.
L’é giusto che e squaddre, comme e persoñe e e açiende, imprendan à camminâ da sole».
O Mattarella: «No a-a democraçia da maggioransa», a Meloni: «No strumentalizzælo»
No à l’assolutiximo de Stato, nisciuña restriçion in nomme do dovei de governâ: «Unna democraçia da maggioransa a saieiva unna contradiçion ch’a no peu guarî».
Son e poule prononçiæ da-o prescidente da Repubrica Sergio Mattarella into descorso in sciâ relaçion tra libertæ e democraçia a-a Settemaña soçiale di cattòlichi à Trieste.
Un reciammo che tanti an ligou a-a reforma do premierato vosciua da-o governo Meloni.
O cappo da Lega Matteo Salvini o l’à attaccou: «O pòpolo o vota, o pòpolo o guägna.
Tutt’a-o ciù chì gh’é o problema da dittatua de minoranse, miga a-a reversa».
Dapeu l’é intervegnuo a prescidente do Conseggio: «No se fa un piaxei a-e instituçioin se ògni cösa che dixe o Mattarella a ven strumentalizzâ».
A Meloni a l’à scrito ascì unna lettia dòppo l’investigaçion de Fanpage in sce Gioventù nazionale: «Emmo za fæto i conti co-i Vint’anni, into partio no gh’é pòsto pe-i nostalgichi di totalitariximi do Neuveçento e pe-i antisemiti ò pe quæsesegge manifestaçion de folclore nescio».
Romma, dònna ammassâ da-o passou compagno con unna scciuppettâ
Unna dònna de 50 anni, Manuela Petrangeli, a l’é stæta ammassâ pe-a stradda à Romma a-i 4 de luggio da-o passou compagno Gianluca Molinaro con un corpo de scceuppo tiou da unna machina in corsa.
I doî s’ean mollæ che l’ea trei anni.
A dònna a l’ea tòsto sciortia da l’instituto donde a travaggiava comme fixoterapista e a l’ea apreuvo à anâ à piggiâ o figgio de 9 anni à cà di messiäi.
I soccorsci no son servii.
L’òmmo, 53 anni, o s’é presentou inte unna caserma di carabinê con l’arma de l’assascinio.
O l’ea za stæto denonçiou pe stalking da unn’atra passâ compagna, moæ da seu primma figgia, e pròpio lê a l’avieiva convinto à consegnâse.
Alluvion in Valle d’Aòsta, çentanæa portæ via co-i elicòtteri: Cogne isoâ pe un meise
O tempo grammo o l’à sciätou e valladde do Nòrd Òvest con frañe, allagamenti, inondaçioin, stradde bloccæ e gente scorrie d’in cà.
Unna vea alluvion a l’à corpio Cogne e Cervinia in Valle d’Aòsta.
Into commun do Gran Paradiso, arrestou isoou e sens’ægua, çentanæa de persoñe son stæte portæ via con di elicòtteri.
I travaggi pe arvî torna a stradda son comensæ a-a spedia, ma o paise o l’arrestià taggiou feua pe un meise, coscì a ministra do Turiximo Daniela Santanchè a l’à propòsto de portâ i villezzanti in elicòttero, à condiçion che staggan a-o manco pe quattro giorni.
In Valtournenche se conta za mioin de danni apreuvo che o sciumme o l’à invaso buteghe, magazzin e garaxe, ma tante attivitæ an za repiggiou, coscì comme i mezzi da remontâ.
Regno Unio, i Labour an guägno e eleçioin: comensa o governo Starmer
Stòrica vittöia do Labour Party ch’o torna a-o governo da Gran Bretagna dòppo 14 anni piggiando 410 setti in sce 650 inta Camia di Commun.
Battuo o Rishi Sunak, primmo ministro di Tory, ch’o l’é anæto da-o re Carlo à dâ e dimiscioin e o l’à commentou: «Me piggio a responsabilitæ da desfæta».
O neuvo premier o l’é o Keir Starmer, 61 anni, passou procuou da Coroña: «Construiemo torna a Gran Bretagna», o l’à dito dòppo reçevuo l’incarrego à Buckingham Palace.
Da chì à no guæi ghe tocchià za di impegni importanti, à comensâ da-a riunion da Nato.
In Fransa o Rassemblement National da Marine Le Pen e do Jordan Bardella o l’à guägno o primmo turno de eleçioin legislative co-o 33% e passa de preferense, ma a-o segondo turno di 7 de luggio, graçie a-o scistema de descistense, l’é bon ch’o perde a maggioransa à l’Assemblea Naçionale.
O Orban o va da-o Putin comme mediatô, Euröpa e Nato: «O no parla pe noiatri»
O prescidente de l’Ongaia Viktor Orban, oua prescidente de turno do Conseggio de l’Union Europea, o l’é anæto à Mosca pe un confronto co-o Vladimir Putin.
A l’é a primma vixita in Ruscia de un cappo de governo occidentale da l’incomenso da guæra in Ucraina, feua che quella do cançellê de l’Austria Karl Nehammer.
«Son pronto à discorrî de seu propòste de paxe», o l’à dito o Putin.
«Coscì o guasta l’unitæ», o l’à attaccou o pòrtavoxe da Commiscion europea.
«O n’à informou da vixita, ma o no ne representa», o l’à azzonto o segrettäio generale da Nato Jens Stoltenberg.
Quarche giorno avanti o Orban o l’ea stæto à Kiev pe domandâ a-o Zelensky un «fermæ o feugo a-o xeuo» pe «fâ anâ spedie e negoçiaçioin de paxe», ma o prescidente ucraino o gh’aiva replicou secco: «Emmo beseugno de unna paxe giusta».
Stati Unii, a candidatua do Biden à reisego ma lê o l’insciste: «No me retio»
O prescidente di Stati Unii Joe Biden, dòppo o desastro into confronto televixivo co-o Donald Trump, o l’é sempre ciù in peuixo comme candidou di democratichi a-e eleçioin che vëgnan.
Segondo o New York Times o saieiva apreuvo à appensâse de fâ un passo inderê, ma a Casa Gianca a l’à smentio: «Tutto fäso».
O Biden inte un incontro co-i governatoî o l’à confermou: «No me retio» e o l’à burlou: «Gh’ò beseugno de dormî de ciù».
In caxo de renonçia, pe-i media americhen, o megio recangio o saieiva a viçeprescidente Kamala Harris, anche perché a porrieiva vaise di dinæ recuggeiti da-o Biden pe-a campagna.
Intanto a Corte Supremma a l’à accordou a-o Trump l’inmunitæ da prescidente into proçesso pe l’assato à Capitol Hill, ma solo pe-i atti offiçiæ e no pe quelli privæ.
Confermou i arresti in cà pe-o Toti, oua o recorso a-a Cassaçion
O Tribunâ do Riexamme de Zena o l’à confermou i arresti in cà pe-o Giovanni Toti, prescidente da Region Liguria accaxonou de corruçion e sospeiso da l’incarrego da-i 7 de mazzo.
I giudiçi an refuou l’appello presentou da l’avvocato Stefano Savi pe-a raxon che o reisego de commette torna o crimine o saieiva ancon «concreto e attuale», sciben che no gh’é ciù quello de guastâ e preuve.
L’interrogatöio davanti a-i pm?
«De nisciuña importansa», scrive i magistrati.
O Savi o l’à confermou che l’ordinansa a saià impugnâ in Cassaçion, ma intanto ghe saià unn’atra instansa de revoca e se domandià di neuvi incontri politichi inta villetta de Meggia donde o Toti o l’é costreito à stâ.
O Riexamme o l’à denegou quæsesegge prescion pe-e dimiscioin, unna deçixon che solo o prescidente o porrià piggiâ, dixe l’avvocato.
Intanto a scinistra e o Movimento 5 Stelle inandian unna gran manifestaçion co-i cappi naçionali à Zena pe domandâ de «liberâ a Liguria tegnua in ostaggio» e tornâ à votâ a-a spedia.
Primma inauguraçion pe-o neuvo Palasport de Zena
L’é stæto presentou à Zena o neuvo campo do Palasport, primmo tascello do Waterfront firmou da l’architetto Renzo Piano.
O spaçio o l’é stæto accattou torna pe 23 mioin da-o Commun, ch’o l’aiva venduo tutto l’edifiçio a-i privæ pe 14 mioin.
«O l’é belliscimo e o saià un gran spaçio pe-i zeneixi, da addeuviâ tutti i giorni», o l’à dito o viçescindico Pietro Piciocchi.
L’intençion a l’é d’arvîlo a-o pubrico do 2024 pe-o primmo evento internaçionale.
O tiatro o porrià tegnî da 4mia à 5mia persoñe.
Tra e novitæ, à parte i setti cô «verde pesto», gh’é unna neuva miagia luminosa, unn’acustica ciù boña, o pavimento de ciumento ch’o se peu crovî con parquet ò di atri materiali inte quattr’oe.
O cavagno into mezo incangio o l’é arrestou intrego, comme commandou da-a Sovrintendensa.
Tutto d’in gio ghe saià un çentro de commerçio con 100 buteghe e passa.
E pròpio into cantê do Palasport inti giorni primma de l’evento un operäio de 31 anni o l’é cheito pe ciù de trei metri: pe fortuña e seu condiçioin no son grave.
L’area a l’é stæta sexia.
A protesta di agricoltoî liguri contra i pòrchi sarvæghi: «O nòstro peson»
I agricoltoî liguri an manifestou davanti a-o palaçio da Region Liguria pe domandâ un cian straordenäio contra i pòrchi sarvæghi: «Un peson pe-e nòstre açiende», an scrito in scî cartelli.
Çentanæa e impreise mobilitæ da-a Coldiretti pe denonçiâ a devastaçion de campagne pe corpa de ste bestie, pe tanti o problema ciù gròsso da affrontâ.
I agricoltoî vorrieivan ciù abbattimenti, no solo pe man di caccioei, l’introduçion de gagge e un aumento da vigilansa.
«Into 2022-23 a quöta assegnâ a l’ea de 30mia, se n’é abbattuo solo 13mia, o 45% – attacca o prescidente Gianluca Boeri –.
No se poemo ciù permette de pagâ i danni».
Giustiçia, scì a-a neuva reforma: o Governo o l’abolisce l’abuso d’offiçio
Dòppo a reforma da magistratua avâ da-o Conseggio di ministri a Camia a l’à approvou – anche co-i voti de Azione e Italia Viva – o disegno de lezze propòsto da-o ministro da Giustiçia Carlo Nordio ch’o cangia ciù parte do còdixe penale e de l’ordinamento giudiçiäio.
A primma novitæ a l’é l’aboliçion de l’abuso d’offiçio, un crimine contestou sorviatutto da scindichi e amministratoî locali.
Cangia anche a definiçion do trafego d’influense inleçite, ch’o se porrià applicâ solo a-i caxi ciù gravi.
L’avviso de garançia o saià consegnou de mainea da garantî a discreçion, saià obrigatöio interrogâ un indagou avanti d’applicâ unna mesua preventiva e ghe saià di neuvi limiti in scê interçettaçioin.
In ciù o pubrico ministëio o no porrià appellâse à unna sentensa d’assoluçion de primmo graddo.
«Da ancheu l’Italia a l’é un Paise ciù ingiusto», attacca e oppoxiçioin.
O Nordio o l’à confermou che ghe saià unna «reforma organica» de interçettaçioin.
Condannou à vitta, latitante pe giorni: trovou ascoso inta seu villa
O l’ea ascoso into cascetton do letto.
Coscì i carabinê an trovou a-i 11 de luggio o Giacomo Bozzoli, da giorni latitante dòppo a condanna definitiva a-a prexon à vitta pe l’ammassamento do barba Mario Bozzoli, cacciou into forno da fonderia de famiggia into Brescian do 2015.
Despëtenou con barba e mostasci inta seu villa de Soiano in sciô Lago, o l’aiva indòsso un borsello con 50mia euro.
A-o 1° de luggio a sentensa da Cassaçion, ma a fuga a l’ea za comensâ da unna dexeña de giorni insemme co-a compagna e o figgio de 9 anni.
À sponciâlo à consegnâse l’ea stæto primma o seuxo e dapeu o procuou de Brescia Guido Rispoli: «S’o l’à davei a-o cheu o ben de seu figgio o dovieiva constituîse – o l’aiva dito – solo coscì a famiggia a porrià torna quëtâ».
O Bozzoli o s’é delongo dito innoçente e inta seu primma neutte in prexon o l’é stæto tegnuo d’euggio pe poia ch’o se fesse do mâ.
L’airopòrto de Malpensa intitolou a-o Silvio Berlusconi
L’airopòrto de Malpensa o l’é stæto intitolou a-o Silvio Berlusconi.
Tra mille polemiche l’offiçialitæ a l’é arrivâ a-i 11 de luggio con unna nòtta do ministëio di Traspòrti ch’o minsoña unn’ordinansa de l’Enac ch’a stabilisce fin d’oua o cangio de denominaçion.
L’annonçio l’aiva dæto a-i 5 de luggio o ministro Matteo Salvini, che ancheu o l’esprimme «gran satisfaçion».
«Un giusto tributo» pe-o prescidente da Lombardia Attilio Fontana.
Pe-a figgia Barbara Berlusconi «ben ògni mainea d’arregordâ mæ poæ».
Ma à Milan l’é scciuppou a protesta, o scindico Beppe Sala pe-o primmo: «No gh’é ciù rispetto de nòrme».
«O mondo o ne rià apreuvo, coscì a Meloni a l’indandia a repubrica de bananne», dixe i Çinque Stelle.
O Pd o l’à presentou unn’interrogaçion a-o Salvini pe fâ ciæo in sciâ mancâ osservaçion da lezze ch’a prescrive un minimo de dex’anni da-a mòrte de unna persoña primma de intitolâghe un scito pubrico.
A Nato a se rinfòrsa contra o Putin, a Ruscia: «Tornemmo a-a guæra freida»
A Nato a veu rinforsâ e defeise contra o Putin.
Inta riunion de Washington i Paixi do Patto Atlantico an deliberou o stramuo di F16 e atri 40 miliardi à Kiev, an menassou a Ciña de sançioin s’a no finià d’aggiuttâ a Ruscia e an annonçiou che in sce l’adexon de l’Ucraina no se tornià inderê.
Germania, Fransa, Italia e Polònia an firmou unna deciaraçion d’intençioin pe mette in deuvia di miscili à longo raggio boin à corpî di obiettivi in Ruscia da-o territöio todesco.
Pe-o pòrtavoxe do Cremlin o l’é un «retorno a-a guæra freida», Pechin a parla de «provocaçion» e «böxie» e a l’attacca a Nato: «Ciantæla d’attissâ a-o scontro».
Fransa, a scinistra a guägna e eleçioin ma oua serve un governo
Sorpreisa in Fransa: dòppo o segondo turno de eleçioin legislative o Nouveau Front Populaire do Mélenchon o l’é sciortio comme o primmo partio, segondo Ensemble do prescidente Emmanuel Macron, solo terso o Rassemblement National da Marine Le Pen ch’o l’aiva i ciù tanti voti a-o primmo turno.
Ma oua s’arve a partia ciù ingarbuggiâ, quella do governo, visto che nisciuña fòrsa a gh’à a maggioransa assoluta.
«Serve un neuvo rassemblement», l’appello do prescidente inte unna lettia a-i franseixi dòppo avei refuou pe-o momento e dimiscioin do primmo ministro Attal.
I numei permettieivan de mette sciù unna coaliçion ascì sensa a scinistra estremma, che però a veu governâ.
Intanto l’é stæto averto unna neuva investigaçion pe presonti finançiamenti inleçiti a-a Le Pen inta campagna pe-e eleçioin da prescidensa do 2022.
Stati Unii, o Joe Biden o no ghe mòlla: «Pòsso batte o Trump»
O Joe Biden o no mòlla a corsa a-a prescidensa di Stati Unii, ma o va avanti à conleçionâ de gaffe in pubrico.
À l’incontro da Nato o l’à annonçiou o Zelensky comme «Vladimir Putin», dapeu o l’à ciammou «Trump» a seu viçe Kamala Harris.
Ma d’in sciô parco o l’à asseguou: «Ò battuo o Trump unna vòtta e ô faiò torna, son chì pe finî o travaggio comensou».
E inte unn’intervista o l’à dito: «No vaggo da nisciuña parte, l’elettô de mezo o me veu ancon prescidente».
Sempre ciù democratichi però vorrieivan o seu retio.
Anche o passou prescidente Barack Obama e a passâ speaker Nancy Pelosi avieivan parlou in privou pe scompartî de l’anscietæ in sciâ poscibilitæ de guägnâ e eleçioin.
Fiña l’attô George Clooney, ch’o l’à finançiou o Partio Democratico, o l’à domandou un passo inderê inte un articolo in sciô New York Times.
O Toti a-i arresti anche pe finançiamento inleçito, inte 2mia in ciassa: «Dimiscioin»
Neuva mesua preventiva pe-o Giovanni Toti, za a-i arresti in cà da-i 7 de mazzo accaxonou de corruçion.
Pe lê a Procua a l’ipotizza ascì o finançiamento inleçito perché o l’avieiva sfrütou da pubriçitæ «de badda» in sciô schermo in çimma a-o grattaçê de Primocanale, in veitæ pagâ da l’Esselunga comme vegnieiva feua da-e interçettaçioin.
I fæti avieivan da fâ no solo co-e eleçioin pe-o Commun de Zena do 2022, ma ascì co-e politiche.
Anche inte sto caxo a giudiçe Paola Faggioni a l’à valuou o reisego de commette torna o crimine.
L’avvocato Stefano Savi o l’à annonçiou o recorso in Cassaçion pe tutte doe e mesue.
Inti giorni che vëgnan o Toti o l’incontrià tra i atri o cappo da Lega Matteo Salvini.
«Se cangia a linia politica o prescidente o porrià pensâ a-e dimiscioin», o l’à reportou l’assessô Giacomo Giampedrone dòppo aveighe parlou.
À Zena pöcassæ 2mia persoñe in ciassa De Ferræ a-a manifestaçion de oppoxiçioin pe domandâghe de «liberâ a Liguria» e permette de neuve eleçioin.
Intanto o Paolo Emilio Signorini o l’à lasciou a prexon de Marasci pe anâ a-i arresti in cà ospitou da seu figgia.
Neuva diga, a Region a ferma o cian pe impî i cascioin de zetto
Torna un sappello in sciô cammin da neuva diga do pòrto de Zena.
I scagni da Region Liguria an fermou o cian pe impî i cascioin co-o zetto di dragaggi ò di scavi pe-o tunnel sotta o pòrto.
Segondo i tecnichi pe poei addeuviâ sto materiale – compreiso quello de demoliçioin – no bastieiva a Via regionale e ghe vorrieiva a Via naçionale, un fæto ch’o l’azzonzieiva di dubbi in scî tempi e i costi de un travaggio za ben ben compricou, dæto che pe-o momento no gh’é de soluçioin alternative.
E ascì pe-o tunnel se dovieiva trovâ unn’atra mainea de levâ da mezo a tæra.
Giusto a-a meitæ de luggio o consòrçio PerGenova Breakwater o l’aiva annonçiou a pösa do terso cascion a-o largo de San Pê d’Æña, co-a previxon de mettine zu 12 avanti da fin de l’anno e de finî a construçion pe-o novembre do 2026.
Un dron o cazze in sciâ gexa de Boccadase, o pilòtto o reisega 3mia euro de bolletta
Un dron o l’é preçipitou in sciâ gexa de Boccadase à Zena, a-i 18 de luggio, à pöchi metri da-e gente in sciâ mæña.
O mezzo, de construçion artexanale, o l’é stæto repiggiou da-i pompê.
O pilòtto o l’ea un turista polacco rescidente into Regno Unio.
A-i cantonê o l’à exibio a seu attestaçion, ma o no l’à sacciuo fornî i papê de l’appægio e sorviatutto o no l’aiva d’asseguaçion.
Oua o porrieiva reçeive unna bolletta da 30mia euro.
O dron o l’é stæto sexio con tutti i seu componenti.
L’é bon ch’o segge cheito pe un errô do pilòtto, ma l’é poscibile anche ch’o l’agge avuo un guasto.
Corruçion à Veneçia, indagou o scindico e arrestou un assessô
Unna neuva investigaçion pe corruçion a sciata a politica, stavòtta in sciô Commun de Veneçia.
O scindico Luigi Brugnaro o l’é indagou e l’assessô Renato Boraso o l’é stæto arrestou.
Tra i fæti contestæ gh’é a trattativa pe-a vendia de un scito in sciâ laguña, accattou da-o Brugnaro quande o no l’ea ancon in carrega, à l’imprenditô de Scingapore Chiat Kwong Ching, lê ascì indagou.
O scindico o l’avieiva concordou un prexo de 150 mioin in cangio da promissa de rende l’area ciù boña da construe.
«Ò sempre fæto i interesci da mæ çittæ», o l’à deciarou.
Inte l’insemme 7 persoñe son finie a-i arresti in cà, 18 i indagæ.
O Boraso, ch’o l’é anæto in prexon, o l’é accaxonou d’unze caxi differenti tra corruçion, concuscion e auto-reçiclaggio.
Da-o Kwong Ching o l’avieiva incasciou 73mia euro e passa pe de consulense che no existeivan e o l’avieiva giou i dinæ à atre doe soçietæ de seu.
Dòppo doî giorni da l’arresto o l’à dæto e dimiscioin.
Primmo scì a-o decreto «sarva-casa», un monolocale de 20 metri quaddri o saià abitabile
Da-a Camia l’é arrivou a primma luxe verde pe-o decreto «sarva-casa», comme ghe dixe o Governo.
O provedimento o l’allarga i caxi d’abitabilitæ di inmòbili e o rende ciù façile mëgâ de inregolaritæ ediliçie e cangiâ a destinaçion d’uso.
«Unna revoluçion liberale – commenta o ministro de Infrastruttue Matteo Salvini – ch’a veu desbroggiâ a vitta à mioin d’italien».
Pe l’oppoxiçion, incangio, o l’é un «lerfon in sciâ faccia a-i tanti italien in difficortæ economica» e «un regallo a-i specolatoî» ch’o l’arve à unna legalizzaçion «sensa fren» di abuxi ediliçi.
Tra e nòrme ciù contestæ gh’é quella ch’a permette l’abitabilitæ a-i monolocali de 20 metri quaddri (oua o limite o l’é 28), e unn’ertixe minima de 2,40 metri incangio de 2,70.
Oua o decreto o passià a-o Senato pe l’approvaçion definitiva a-o ciù tardi a-i 28 de luggio pe-a converscion in lezze.
Figgiña de un anno a meue de cado, o poæ o se l’aiva ascordâ in machina
Unna figgiña de un anno a l’é mòrta pe ëse arrestâ serrâ inte unna machina sotta o sô pe de oe.
L’é capitou vexin à Veneçia a-i 18 de luggio.
À ascordâse a picciña l’é stæto o poæ dòppo avei parchezzou da arente a-a dita dond’o travaggia.
Chi l’à descoverta son stæti di colleghi à l’oa do disnâ: l’òmmo o l’à tòsto ciammou soccorso, ma no gh’é stæto ninte da fâ.
L’ambulansa a l’é arrivâ da lì à pöchi menuti ma a foentiña a l’ea za stæta ammassâ da-o cado affogou.
Oua l’òmmo o l’é indagou pe ammassamento corposo.
Pe-i genitoî, destruti da-a tragedia e con unna figgia ciù grande, l’é stæto attivou l’ascistensa pscicològica.
Stati Unii, o Donald Trump ferio inte un attentato: «No m’arrendiò mai»
O Donald Trump, passou prescidente di Stati Unii e ancheu candidou di repubrichen, o l’é stæto ferio inte un attentato tanto ch’o tegniva un comiçio in Pennsylvania a-i 13 de luggio.
Un zoeno de 20 anni, Thomas Crooks, registrou comme elettô repubrican, o gh’à tiou con un scceuppo d’in sce un teito e un proiettile o l’à corpio à unn’oegia.
Un spettatô o l’é mòrto, atri doî son restæ gravemente ferii.
L’attentatô o l’é stæto ammassou.
«No gh’é pòsto pe-a violensa in America», o l’à dito o prescidente Joe Biden ch’o l’à ciammou l’avversäio a-o telefono.
«O Segnô o m’à sarvou, no m’arrendiò mai», o l’à scrito o Trump o giorno apreuvo.
Ma i serviçi de seguessa son inta boriaña.
A-i 16 de luggio, vexin a-a convention repubricaña, a poliçia a l’à ammassou un òmmo armou de cotelli.
A Cnn a l’à parlou de un complòtto de l’Iran pe ammassâ o Trump.
Intanto o tycoon o l’à çernuo o seu candidou viçeprescidente: o James David Vance, 39 anni, senatô de l’Ohio.
Sempre ciù fòrte e indiscreçioin in sciô retio do Biden, ma lê o l’assegua: «Torniò à fâ campagna» dòppo o Covid.
Pe-i sondaggi o l’é destinou à perde ben ben.
Union Europea, a von der Leyen elezzua torna prescidente graçie a-i Verdi
Con 401 voti in favô, 284 conträi e 15 astegnui a Ursula von der Leyen a l’é stæta elezzua torna prescidente da Commiscion europea.
I voti do Parlamento aivan da ëse a-o manco 360.
Determinante o sostëgno di Verdi insemme a soçialisti e liberali, dòppo a conferma do green deal into programma de governo, sciben che inte tutti i gruppi gh’é stæto de defeçioin.
À tutte e mainee l’é stæto piggiou de cianta l’obiettivo: fondâ l’incarrego in sce un «çentro democratico» tegnindo feua e fòrse estremme.
«Serve unn’Euröpa fòrte, o destin o depende da noiatri», o messaggio into seu descorso.
Oua se travaggia pe compoñe à squaddra di commissäi, con Fransa, Spagna e popolari comme ponti fermi.
Un guasto informatico o mette in crixi tutto o mondo: fermi xeui, treni e banche
Un guasto informatico o l’à mandou in crixi i scistemi de tutto o mondo inta giornâ di 19 de luggio.
In scê primme s’é pensou à un attacco hacker, ma ben fito a raxon a l’é vegnua ciæa: tutta corpa de un problema inte l’aggiornamento do programma de seguessa Crowdstrike ch’o l’à bloccou Microsoft Windows in sce mioin de computer.
Pe de oe s’é affermou airopòrti, ferrovie, banche, borse, fiña uspiæ e televixoin.
Un miggiâ e passa i xeui scancellæ into mondo.
L’açienda ch’a produxe o software a l’à distribuio unna correçion, dapeu l’amministratô delegou George Kurtz o s’é scusou inte un intervista.
Ma i danni son stæti stramesuæ e ghe vorrià do tempo primma che seggian tutti arrangiæ.
Pe tutti, intanto, s’é presentou torna o fantaxima de un squascio informatico globale ch’o mettieiva à reisego de fonçioin importantiscime pe-a vitta de persoñe.
O Toti o l’à dæto e dimiscioin, se torna à votâ in ötunno
O Giovanni Toti o l’à dæto e dimiscioin da prescidente da Region Liguria.
A lettia offiçiâ a l’é stæta consegnâ a-a mattin di 26 de luggio da l’assessô Giacomo Giampedrone.
Oua o zonta e o Conseggio arrestian in carrega pe l’amministraçion ordenäia fin a-e neuve eleçioin: l’é façile che o Governo o deçidde de mette insemme Emilia Romagna e Umbria inta mæxima dæta a-a meitæ de novembre.
L’avvocato Stefano Savi o domandià a revoca di arresti in cà.
Pe-o Toti, ascì in libertæ, porrieiva arrivâ o giudiçio spedio, con un proçesso ben ben ciù curto.
«Me piggio a responsabilitæ de reciammâ i çittæn a-o voto – o l’à scrito o passou governatô inte unna lettia –.
Lascio unna Region in ordine».
L’oppoxiçion a se recilla: «Oua tocca à noiatri construe unn’alternativa».
Anche o Renzi o corrià co-i progrescisti.
Da-o çentro-drita ringraçiamenti e proteste: «E dimiscioin?
Un fallimento da democraçia».
O leghista Rixi o se tia feua: «No son mi o candidou giusto, serve un çivico».
Frouxo in scî bonus edili, sexio un mion e mezo into Ponente ligure
A guardia di finansa de Saña a l’à descoverto un frouxo in scî bonus edili into Ponente ligure e a l’à sexio dinæ, inmòbili, oggetti de prexo e quöte de soçietæ pe unna varsciua de un mion e mezo d’euro.
In prexon gh’é anæto un imprenditô, un geòmetra e un architetto ch’o louava anche à Zena.
Da l’investigaçion da Procua de Saña l’é vegnuo feua l’emiscion de fattue pe operaçioin che no existeivan.
Tutto l’é partio da-i espòsti de çerti privæ che mogognavan pe-i travaggi no finii inti tempi previsti ò ädreitua mai partii.
O ciù de vòtte i loei no se favan, do tutto ò in parte, e e dite ean misse sciù solo pe creâ di crediti fäsci.
Machina into sciumme à Cichê, gravi unna madonnâ e i doî nevetti
Grave açidente into dòppodisnâ di 24 de luggio à Cichê, inte l’entrotæra do Tigullio.
Unna machina con unna dònna e i doî nevetti adòsso a l’à desfondou a miagetta do ponte e a l’é finia inta giæa da Sturla.
L’é arrivou ben ben de ambulanse ch’an soccorso a madonnâ e i doî figgeu, un masccio e unna femina, tutti portæ via in còdiçe rosso.
A figgetta a l’ea quella ciù grave, portâ à l’uspiâ Gaslini de Zena con l’elicòttero di pompê, che dapeu son stæti apreuvo à tiâ feua a machina d’into sciumme.
No l’é ancon ciæo se a dònna a l’agge perso o contròllo pe un patî ò pe unn’atra caxon.
Napoli, deruo inte Vele de Scampia: trei mòrti e dozze ferii
Un ballou o l’é vegnuo zu inte uña de Vele de Scampia, à Napoli, a-i 22 de luggio.
Træ persoñe son mòrte, un òmmo de 29 anni e doe dònne de 25 e 53 anni, tutti da mæxima famiggia.
Atri 12 son arrestæ ferii, a meitæ son figgeu.
Doe figgette de 7 e 4 anni son recoveræ in condiçioin graviscime à l’uspiâ Santobono con de frattue inta testa.
Pöcassæ 800 rescidenti son stæti scorrii d’in cà, di quæ 300 minoî.
A Procua a l’à averto unn’investigaçion pe deruo e ammassamento corpoxi.
Un papê do 2016 o l’avvertiva za di reiseghi pe-e struttue e di destacchi de passee d’äsâ e ciumento armou pe-a «gramma manutençion anæta avanti inti anni».
«Pe noiatri solo promisse, oua gh’é i mòrti», a raggia do quartê.
Inta seiaña di 25 de luggio çentanæa de çittæn an defilou in corteo pe-e stradde co-e fraxelle e o striscion: «O nòstro sangue, e nòstre vitte.
Rescistei».
Turin, giornalista aggredio da di militanti de CasaPound
Un giornalista de La Stampa, o Andrea Joly, o l’é stæto aggredio à Turin da di militanti de CasaPound pe aveili repiggiæ co-o telefonin tanto che festezzavan un anniversäio feua da-o club Asso di bastoni.
Inte un video se vedde o Joly rebellou in tæra e piggiou à cäsci.
Çinque presonti autoî da violensa son stæti identificæ.
A prescidente do Conseggio Giorgia Meloni a l’à condannou o fæto: «L’attençion do Governo a l’é mascima», a l’à dito.
Ma o prescidente do Senato Ignazio La Russa o l’à açeiso a polemica: «Nisciuña giustificaçion, ma l’aggredio o no s’é mai deciarou giornalista».
Poule ciæe da-o prescidente da Repubrica Sergio Mattarella: «Ògni açion contra a libera informaçion a l’é unn’açion eversciva contra a Repubrica».
In sce l’ipòtexi de desfâ CasaPound o ministro Antonio Tajani o l’à commentou: «Ghe veu unna sentensa da magistratua: se ghe fïse i estremmi no avieiva de problemi».
Mezogiorno in zenoggio pe-a seçia, a-o Nòrd gh’é tròppa ægua
L’Italia a l’é sciappâ inta doî.
A-o Nòrd gh’é abbondansa d’ægua, con laghi e sciummi de portâ sorvia a media.
O Mezogiorno, pe contra, o fa i conti co-a seçia: segondo l’Assoçiaçion di consòrçi de baçî da chì à træ settemañe no ghe saià ciù d’ægua pe-i campi.
O ministro da Proteçion çivile Nello Musumeci o l’à attaccou e Regioin: «An speiso solo o 30% di dinæ missi à dispoxiçion da-o governo, inte l’insemme 1,2 miliardi.
Primma de zugno do 2026 an da addeuviâli tutti, spero che saccian repiggiâ o tempo perso».
L’emergensa ancheu a corpisce in particolâ Pulia, Abrusso e Siçilia donde e reserve son squæxi veue.
O cado o bruxa ascì i tempi da vendegna, che in Siçilia a l’é za comensâ.
Stati Unii, o Biden o se retia: a Kamala Harris a l’é a candidâ pe batte o Trump
O Joe Biden o s’é retiou da-a corsa pe-a prescidensa di Stati Unii.
A-o seu pòsto a candidâ do Partio Democratico a saià a viçeprescidente Kamala Harris, çernua pe guägnâ contra o Donald Trump.
«Ninte peu impedî de sarvâ a democraçia, compreiso l’ambiçion personale», o l’à dito o Biden inte un descorso a-a naçion.
A Harris «a saià ancon ciù façile da batte», o commento do tycoon ch’o l’à definio lê «matta» e «incompetente» e o Biden «o pezo prescidente inta stöia do nòstro Paise».
«L’ereditæ do Trump a l’é sensa pægi inta stöia moderna», a l’à deciarou incangio a neuva candidâ inta primma sciortia pubrica.
I primmi sondaggi l’an dæta avanti inta regatta pe-a Casa Gianca.
Intanto o prescidente isrælian Benyamin Netanyahu o l’à parlou a-o Congresso: «V’asseguo che guägniemo, emmo da stâ insemme pe fâ trionfâ e fòrse da çiviltæ».
A Harris a l’à incontrou e a l’à dito: «Isræle a l’à o drito de defendise, ma comme o ô fa o l’é importante».
Pariggi into ravaxo pe l’incomenso de Olimpiade: sabotaxe a-i treni
L’é comensou à Pariggi e Olimpiade con unna çeimònia d’avertua mai vista: i atleti e e delegaçioin son passæ co-e barche pe 6 chilòmetri in sciâ Senna a-a presensa di cappi de Stato.
Ma in çittæ s’é visciuo da poia, co-i sordatti inte stradde, e di asciddi pesantiscimi pe-i traspòrti.
Un grandiscimo attacco a-a ræ ferroviäia pe mezo d’inçendi a l’à guastou i treni à gran veloçitæ con bloccâ 800mia passaggê e fermâ o trafego con Londra.
À Strasburgo l’é stæto desbarassou un airopòrto.
Se sospetta un sabotaxe da parte de l’estremma scinistra, segondo i serviçi de seguessa, e in particolâ unna «contestaçion ecologista».
Neuve moutie, in Braxî i primmi doî mòrti pe-a freve Oropouche
I primmi doî mòrti pe-a freve Oropouche son stæti registræ in Braxî, into Stato de Bahia, comme confermou da-o ministëio da Sanitæ.
Un di paçienti o l’é un zoeno de 24 anni, mòrto à marso, e inti giorni passæ s’é azzonto unna dònna.
Son e primme vittime inte tutto o mondo.
Se parla de unn’infeçion caxonâ da un virus tropicale ch’o peu ëse afferrou da-i moscin e da-e çinsäe.
I scintomi comprendan freve a-a cheita, mâ a-a testa, òsse reddene, doî e fastiddi.
Ancheu no gh’é unna cua speçifica.
À tutte e mainee, a poscibilitæ de mòrte a l’arresta ben ben ræa.
Oropouche o l’é o nomme da region donde a moutia a l’é stæta descoverta e isoâ pe-a primma vòtta do 1955, inte un laboratöio de Trinidad e Tobago.
O Toti o torna in libertæ: «No ghe l’ò co-i magistrati, ma con chi fa e lezze»
O Giovanni Toti, passou prescidente da Region Liguria, o l’é tornou in libertæ.
A-o 1° d’agosto a giudiçe Paola Faggioni, apreuvo a-e dimiscioin presentæ a settemaña avanti, a l’à açettou a domanda de revoca di arresti in cà, che duavan da-i 7 de mazzo.
Comme l’é arrivou a notiçia, i seu amixi e conlaboratoî ciù vexin son anæti à trovâlo inta villetta de Meggia.
«No l’é bello sentîse privæ da libertæ quande se pensa de no avei fæto ninte de mâ», e primme poule do Toti.
O giorno apreuvo o l’à incontrou i esponenti da seu lista e o l’à confermou: «A-e eleçioin no ghe saiò, ma diemo a nòstra in sciô candidou».
E o l’à ciammou un intervento do Parlamento pe proteze i elezzui da-e mesue preventive: «No ghe l’ò co-i magistrati, ma con chi fa e lezze».
Intanto l’é scciuppou o caxo do David Ermini, passou viçeprescidente do Csm e componente da direçion naçionale do Pd, nominou prescidente da holding do Spinelli.
Gena tra i progrescisti, attacchi da-o çentro-drita: in sciâ fin o l’à mollou l’incarrego into partio.
Guasto a-o depuratô de Chinto, maccia scua in mâ
Unna gròssa maccia scua a s’é formâ in mâ davanti a-o Levante de Zena pe corpa de un guasto a-o depuratô de Chinto.
Da quello che dixe l’Iren, o problema o no l’é stæto caxonou da unna rottua, ma da l’attivaçion improvista do conduto d’emergensa apreuvo à un flusso «anòmalo» arrivou da-a chintaña à monte do stabilimento.
A-i 27 de luggio gh’ea stæto un fæto pægio ch’o l’aiva misso in deuvia o bypass, comme previsto da-e nòrme.
A Procua de Zena a l’aspeta a primma relaçion de l’Arpal e da guardia de riva e intanto a l’à averto unn’investigaçion pe crimini ambientali: l’ipòtexi a l’é che segge stæto descarregou de sostanse no autorizzæ ch’an mandou in crixi o depuratô.
O bagno o l’é proibio in sce un træto de mæña de 3 chilòmetri.
Airopòrto de Zena, cheito o Cda: l’avvegnî o l’é à reisego
Neuve ombre in sce l’avvegnî de l’Airopòrto de Zena.
L’assemblea di sòçi riunia a-i 29 de luggio a no l’à approvou l’aumento de capitale neçessäio pe rispettâ i limiti de lezze e o conseggio d’amministraçion o l’é cheito dòppo che trei quarti an dæto e dimiscioin, compreiso o prescidente Alfonso Lavarello.
Tutto o l’é partio da-a maneuvra da Camia de Commerçio ch’a l’à exerçitou a prelaçion in sciô 15% de açioin de Aeroporti de Roma, che Msc a voeiva accattâ.
L’ente o l’à offerto l’11% a-a compagnia, ch’a l’à refuou.
Coscì oua a soçietæ a l’é tutta pubrica, ma a reisega de desfâse se i açionisti no ghe mettian drento 4 mioin e mezo.
A-i 8 d’agosto a nòmina do neuvo Cda.
Olimpiade, o caxo da pugile Imane Khelif: l’italiaña Carini a se retia de botto
Inta primma settemaña de Olimpiade à Pariggi tëgne banco in Italia a polemica in sciâ pugile algeriña Imane Khelif, ammissa da-o Comitato olimpico internaçionale à regattâ co-e dònne sciben che l’International Boxing Association a l’aiva taggiâ feua da-i mondiali feminin l’anno passou perché a mostrava di livelli de testosteron ciù erti do commun.
A Khelif a l’à battuo l’italiaña Angela Carini, che dòppo quarche segondo a s’é inzenoggiâ e a l’à cento: «No me son arreisa, ma un pugno o m’à fæto tròppo mâ», a l’à dito.
A prescidente do Conseggio Giorgia Meloni a l’à incontrou a Carini e a l’à commentou: «A no l’ea unna regatta à pao, çerte texi portæ à l’estremmo piccan in scî driti de dònne».
Strage de Bològna, scontro tra o governo Meloni e e famigge de vittime
Scontro tra o governo italian e e famigge de vittime da strage da staçion de Bològna, attacco neofascista ch’o l’à caxonou 85 mòrti a-i 2 d’agosto do 1980.
O Paolo Bolognesi, prescidente de l’assoçiaçion ch’a riunisce i pænti di mòrti, o l’à attaccou a Meloni: «A veitæ a fa ancon poia a-i nòstri governanti.
Inte sto Paise gh’é a çensua in sciô stragiximo fascista».
«Son corpia da-i attacchi sensa giustificaçion à mi mæxima e a-o governo – a replica da prescidente do Conseggio – Sostegnî che e reixe de quell’attentato figuan inta drita de Governo o l’é arresegou, anche pe-a sanitæ de chi çerca de fâ do seu megio pe-o ben de sta naçion».
«Ch’a â ciante lì de fâ a vittima, a mincioña 85 mòrti», o commento do Bolognesi.
Trentin, ammassou l’orsa Kj1: a raggia di animalisti
A l’é stæta ammassâ l’orsa Kj1, ch’a l’aiva aggredio un turista franseise a-i 16 de luggio passæ in Trentin.
À commandâ l’abbattimento l’é stæto o prescidente da Provinsa de Trento Maurizio Fugatti, ch’o l’à revocou e ordinanse ciù vege sospeise da-o Tar e firmou un neuvo decreto.
Pe l’ente a l’ea unna «bestia gramma» e l’Ispra ascì o l’aiva definia à «reisego erto».
Scceuppa a raggia di animalisti e di consummatoî, che annonçian di espòsti e de quæle.
O ministro de l’Ambiente o contesta a deçixon: «Ammassâ i orsci a no l’é a soluçion».
Ammassou o cappo de Hamas in Iran, monta a tenscion into Levante de Mezo
Isræle o l’à ammassou o cappo de Hamas Ismail Haniyeh à Teheran, tanto ch’o dormiva inta seu stançia.
In scê primme s’é parlou de un miscile, ma gh’é l’ipòtexi che segge stæto unna bomba arrescosa che l’ea doî meixi.
Allarme inte tutto o mondo pe-e conseguense de l’attacco.
L’Iran o l’à promisso unna respòsta: «Paghian un prexo cao».
De miliçie son stæte mobilitæ da-o Libano a-o Yemen pe attaccâ o Stato ebraico.
I Stati Unii an dito che no son stæti informæ e inscistan pe-o fermæ o feugo à Gazza, ma intanto s’inandian pe mandâ ciù airoplen da battaggia into Levante de Mezo.
A Fransa a l’à dito a-i seu çittæn in Iran che se ne vaggan ciù fito che peuan pe-o reisego «pesante» de unn’esclation militare.
Venezuela, o Maduro o guägna ma l’oppoxiçion a protesta: «Gh’é stæto di mastrussi»
Bollezzumme in Venezuela dòppo e eleçioin ch’an confermou o Nicolas Maduro comme prescidente.
O candidou chavista o l’avieiva piggiou o 51,95% di voti quande mancava ciù pöche schede da scrutinâ.
Ma pe l’oppoxiçion, representâ da-o Edmundo Gonzalez, gh’é stæto di mastussi à condiçionâ l’exito.
O seu cappo María Corina Machado o l’à ciammou de proteste inte tutte e çittæ: «Emmo ottegnuo unna vittöia stòrica e pe recheuggila aniemo fin a-a fin», a l’à dito.
Manco o segrettäio de Stato american Blinken o l’à reconosciuo l’eleçion do Maduro parlando de «preuve ciæe comme tutto».
Ciña e Ruscia, incangio, stan da-a seu parte.
Scontri inte ciasse, trei mòrti à Caracas.
Scangio de prexonê tra Stati Unii e Ruscia co-a mediaçion da Turchia
Un importante scangio de prexonê tra Ruscia e Stati Unii o l’é avvegnuo a-o 1° d’agosto à l’airopòrto d’Ankara in Turchia.
L’operaçion a l’à interessou 26 persoñe detegnue inte sette Paixi differenti.
«Unn’impreisa diplomatica, l’angonia a l’é finia», o l’à dito o prescidente american Joe Biden.
Tra i prexonê tornæ in libertæ gh’é o reporter do Wall Street Journal Evan Gershkovich (primmo giornalista american arrestou pe spionaggio da-i tempi da guæra freida), o passou marine Paul Whelan, ma ascì di oppoxitoî rusci.
O conseggê pe-a seguessa naçionale Jake Sullivan o l’à dito che Washington a l’aiva travaggiou à un accòrdio ch’o l’avieiva dovuo comprende anche o Aleksej Navalnyj.
O Toti à proçesso a-i 5 de novembre, o Spinelli o torna in libertæ
O comensià a-i 5 de novembre o proçesso spedio pe-o Giovanni Toti, o Aldo Spinelli e o Paolo Emilio Signorini, tutti accaxonæ de corruçion.
O passou prescidente da Liguria, tornou in libertæ a-o 1° d’agosto, o l’à incontrou i prinçipæ esponenti naçionali di partii de çentro-drita e o l’à comensou e trattative in sciô candidou pe-e eleçion regionale: «O nomme o sciortià primma da fin d’agosto», o l’à dito.
O Toti e o Spinelli son indagæ pe corruçion anche in relaçion a-a çeña di 11 d’arvî passæ con 600 invitæ a-a Villa do Zerbin pe arrecheugge di dinæ.
A-i 5 d’agosto o Spinelli, ch’o l’aiva donou e açioin de seu açiende a-o figgio Roberto, o l’é tornou in libertæ: «Son stæti trei meixi da mette poia – o l’à deciarou feua da-a seu villa à Quarto – ma ascciæiemo tutto».
O præve Andrea Melis arrestou pe violensa sessuale in sce minoî
O Andrea Melis, præve de 60 anni, direttô da scheua da Fondaçion Assarotti à Zena e parreco de unna gexa do Finâ, o l’é stæto arrestou pe violensa sessuale in sce minoî, prostituçion de minoî e tentativo di violensa aggravâ.
Da quello che l’é vegnuo feua, o l’avieiva avuo di rappòrti con un cëghetto de 12 anni in cangio de regalli, çeñe, videozeughi e miggiæa d’euro de recarreghe in sce unna carta.
«O fava quello ch’o fava... à mi o no me piaxeiva ma no ghe l’ò mai dito perché o me dava di dinæ», o l’à contou o figgeu ch’o l’anava in gexa a-o Finâ.
À accòrzise de quelli fæti l’é stæto a famiggia.
O præve o l’é poxitivo à l’HIV da dex’anni e ascì o no deuviava de proteçioin: «O l’é un reisego pe-a soçietæ», a l’à scrito a gip inte l’ordinansa.
À l’interrogatöio de garançia o Melis o no l’à respòsto a-e domande do giudiçe.
L’investigaçion a l’é stæta mesciâ à Saña.
Mâ cado, allarme di pescoei liguri: tròppe carnasse inte ræ
I pescoei liguri son in difficortæ: tròppe carnasse gianche finiscian inte ræ.
A corpa a l’é do cado ch’o l’à portou a temperatua de l’ægua de mâ à 30 graddi e o l’à caxonou a formaçion de leppego in scî scheuggi à 25-35 metri de profonditæ.
«Mai vista unna cösa pægia inte quarant’anni – o l’à contou a-i giornali o Luigi Sartori –.
Inte sti giorni e ræ son sensa pesci e piñe de carnasse, un peiso stramesuou e ascì un reisego».
O fenòmeno o l’à da fâ anche co-a pesca de ancioe in sce tutta a rivea ligure donde i pescoei, pe no piggiâ de carnasse, van sempre ciù a-o largo, ma e ræ restan veue.
Prexoin tròppo piñe, o Governo o çerca de cangiâ e lezze
O Governo o veu cangiâ e nòrme in scê mesue preventive pe destrigâ o problema de prexoin tròppo piñe e di suiçiddi tra i detegnui.
L’argomento o saià in sciâ töa de un poscibile incontro tra o ministro da Giustiçia Carlo Nordio e o prescidente da Repubrica Sergio Mattarella dòppo l’approvaçion do decreto ch’o prevedde anche mille assonçioin pe-a poliçia penitençiäia e unna proçedua ciù façile pe ottegnî a libertæ antiçipâ.
Ma a costion de mesue preventive a s’inlassa ascì co-o «scuo penale» che a Lega a vorrieiva instituî pe-i scindichi e i governatoî.
Conträia l’oppoxiçion e ascì Fratelli d’Italia.
Intanto o Mattarella o l’à firmou o decreto Nordio ch’o reforma o còdiçe penale: tra e novitæ l’aboliçion de l’abuso d’offiçio e a limitaçion de l’appello contra e sentense d’assoluçion in primmo graddo.
Feminiçidio à Romma, o l’ammassa a moggê con unna pistòlla
Torna un feminiçidio, stavòtta à Romma: unna dònna de 72 anni, Annarita Morelli, a l’é stæta trovâ mòrta a-i 6 d’agosto inta seu machina à Fonte Nuova.
I carabinê an fermou o maio, Domenico Ossoli de 73 anni.
A cobia a l’ea apreuvo à mollâse, ma lê o no voeiva: «Ciufito l’ammasso», o diva.
E coscì o l’à fæto: dòppo avei controllou i seu movimenti con un gps ascoso inta machina, a l’à aspëtou ch’a sciortisse da unna clinica veterinäia e o gh’à tiou co-a seu pistòlla.
Dapeu o l’é anæto da un tabaccante e o gh’à dito: «Ò ammassou mæ moggê».
A protesta di bagni, päsoî serræ pe domandâ garançie in scê conçescioin
Päsoî serræ pe doe oe: a l’é a protesta scimbòlica che i balneari italien an misso in scena a-a mattin di 9 d’agosto pe denonçiâ a mancansa de unna lezze ciæa in scê conçescioin da mæña che descazzan a-a fin de l’anno pe anâ a-a cæga pubrica comme previsto da-a direttiva europea Bolkestein.
A categoria però a l’é scciappâ e çerti se son tiæ feua da l’iniçiativa.
Pe-i organizzatoî l’adexon a l’é stæta erta, squæxi a-o 100%, pe contra o Codacons o parla de un exito grammo.
Comme cortexia pe-e casañe quarchedun l’à offerto a colaçion.
O Governo o l’à promisso un intervento da chì à no guæi, intanto l’Union europea a l’arregòrda che, se no se treuva unna soluçion, l’Italia a porrià ëse deferia a-a Corte de giustiçia.
L’Iran o menassa Isræle, Hamas o çerne un neuvo cappo
Giornæ d’anscietæ into Levante de Mezo apreuvo che Isræle o l’à ammassou o cappo de Hamas Haniyeh.
L’Iran o va avanti à menassâ unna respòsta: «L’atteisa a l’é parte da puniçion, a battaggia a l’é pscicològica ascì», o l’à dito o cappo de Hezbollah Nasrallah.
O Yahya Sinwar, a mente derê à l’attacco di 7 d’ottobre, o l’é stæto proclamou neuvo cappo politico de Hamas.
«Un fòrte messaggio de rescistensa», commenta l’organizzaçion.
O Stato ebraico o s’inandia, o Netanyahu o l’avverte: «Domandiemo un prexo erto à chi n’aggredià».
Intanto o ministro da Defeisa Gallant o veu arrivâ a-a spedia à un accòrdio in sciâ liberaçion di ostaggi à Gazza: a-i 15 d’agosto i mediatoî arrivian a-o Cairo pe definî o fermæ o feugo.
L’Ucraina a l’attacca in Ruscia: «Devan sentî a guæra»
Pe-a primma vòtta l’Ucraina a l’à attaccou in Ruscia con de incurscioin à tæra inta region de Kursk.
Segondo Mosca ghe saieiva stæto di bombezzi areo, anche con di miscili in scê struttue çivile.
«A Ruscia a l’à portou a guæra inta nòstra tæra, oua an da sentî cös’an fæto», o l’à deciarou o prescidente Volodymyr Zelensky.
L’Union europea a no l’à trovou ninte da dî: «Kiev a l’à o drito de corpî anche in sciô territöio nemigo», o l’à affermou un pòrtavoxe da Commiscion.
L’Ucraina a l’à commandou o stramuo de miggiæa de persoñe de là da-o confin.
A Gazprom a l’à dito che i combattimenti an za caxonou unna montâ di prexi do gazzo esportou in Euröpa.
Reisego reçescion inti Stati Unii, terrô inte Borse de tutto o mondo
Unna gran poia a l’à sciätou torna o mondo a-i 5 d’agosto, un lunesdì neigro pe tutte e Borse.
A temmansa de unna reçescion inti Stati Unii da chì à pöco a l’à fæto deruâ pe-a primma a Borsa de Tokyo: -12,4%, a pezo descheita mai registrâ.
Milan a l’à serrou à -2,27% con bruxâ 15 miliardi, pe un totale de 55 miliardi persi inte træ giornæ.
«Semmo pronti à intervegnî se l’economia a dovesse guastâse», o l’à annonçiou o prescidente da Fed de Chicago Goolsbee.
O giorno apreuvo squæxi tutte e ciasse an visto un rebotto.
Deruo do ponte Morandi, into sesto anniversäio o messaggio do Mattarella
Sëi anni da-o deruo do ponte Morandi: a-i 14 d’agosto Zena a l’à arregordou o desastro ch’o l’à caxonou a mòrte de 43 persoñe.
Into Ciassâ da Memöia gh’é stæto a commemoraçion co-i pænti de vittime e o viçeministro Edoardo Rixi à representâ o Governo.
«E responsabilitæ devan ëse ascciæie, a tempestiva reconstruçion co-o ponte San Zòrzo a no l’é unna mitigaçion pe quello che l’é capitou», o messaggio do prescidente da Repubrica Sergio Mattarella lezzuo da-o scindico Marco Bucci.
«Voemo unna veitæ definia d’into proçesso, de condanne – a l’à dito a Egle Possetti, prescidente do comitato de famigge de vittime –.
Scombattemmo contra tutte e mistificaçioin».
O Rixi o l’à annonçiou che a lezze pe compensâ chi patisce di danni pe caxon de infrastruttue a saià pronta da chì a-a fin de l’anno.
O proçesso, comensou à luggio do 2022, o vedde 58 imputæ e a primma sentensa a l’é prevista tra o 2025 e o 2026.
Sottoria, accotellou e lasciou in angonia sotta i euggi de gente
Tentativo d’ammassamento a-i 10 d’agosto in Sottoria sotta i euggi de dexeñe de zeneixi e turisti: un òmmo tunexin de 33 anni o l’é stæto accotellou da un do seu Paise de 54 anni e lasciou in tæra inte unna possa de sangue.
I cantonê an arrestou de botto l’aggressô, a vittima a l’é stæta recoverâ e operâ a-o San Martin e e seu condiçion son apreuvo à megioâ.
Tutti doî ean za conosciui pe de costioin de dröga.
Inti mæximi giorni inti carroggi s’é registrou di atri caxi de violensa.
Unna scituaçion ch’a mette torna in ciæo i problemi da çittæ vegia che dan breiga à rescidenti e butegæ, pronti à ingaggiâ de guardie privæ pe garantî a seguessa.
A deputâ ligure Raffaella Paita a l’à ciammou l’intervento de l’exerçito.
E assoçiaçion, incangio, s’oppoñan a-e propòste de militarizzaçion e pontan o dio contra a gestion do Commun.
Söi, figgeu de 14 anni accotellou pe un like a-a festa do paise
Un figgeu de 14 anni o l’é stæto accotellou da un de 13 tanto che gh’ea a festa da Madònna de Graçie de Söi, inta seiaña di 15 d’agosto.
O zoeno o l’é stæto pòrtou à l’uspiâ San Martin de Zena in còdiçe rosso, ma o no reisega de moî.
Da quello che s’é accapio, i doî an comensou à rattellâ pe corpa de un like misso sotta a föto de unna figgetta in scî social.
O ciù piccin o l’à tiou feua o cotello e o gh’à dæto træ vòtte, de quæ uña inta pansa e unn’atra inta cheuscia.
L’aggressô o l’é stæto fermou da-i carabinê in staçion e consegnou in guardia a-i genitoî, l’aggredio o l’é stæto operou pe cuxî e ferie e levâ a ponta da lamma: e seu condiçioin pan boñe.
Ius soli, scontro inta maggioransa dòppo e Olimpiade
S’é averto torna, dòppo a vittöia a-e Olimpiade con protagonista a naçionale feminiña de volley, a discuscion in sciô ius soli in Italia, ò sæ in scê modalitæ d’attribuçion da çittadinansa.
Ma l’argomento o l’é vegnuo ascì l’occaxon de un scontro drento a-a maggioransa.
Forza Italia a l’à averto à unna reforma segondo o prinçipio do ius culturae (vëgne italian chi compisce i studdi), sostegnuo anche da Italia Viva.
Ma a Lega, ch’a no l’é da mæxima e a defende a lezze d’ancheu fondâ in sciô ius sanguinis (l’é çittæn chi nasce in Italia), a l’à attaccou con un post ch’o no l’é piaxuo ninte into partio do Berlusconi.
Intanto l’é stæto vandalizzou à Romma o disegno in sce unna miagia ch’o mostra a Paola Egonu, zugheuia möa de l’Italvolley.
«A no representa l’italianitæ», o l’à dito o Roberto Vannacci.
Mez’Agosto de sangue in Italia, un figgeu negou e unna casa scciuppâ
Mez’Agosto macciou de sangue in Italia.
À Vico Equense, in Campania, un figgeu de 7 anni o l’é mòrto negou inta pisciña de un agrituriximo dond’o l’ea in villezzo.
A Procua a l’à averto unn’investigaçion.
In Salento unna fuga de gazzo da unna bomboa a l’à fæto scciuppâ unna casa: un òmmo de 58 anni o l’é mòrto pe-e bruxeuie graviscime, à l’uspiâ seu figgia de 23 anni co-o galante de 24.
Unn’atra fuga da gazzo inte un assosto in Valtellina, sensa ferii gravi.
Ancon in Pulia, in provinsa de Brindisi, un proiettile partio da unna pistòlla in sciâ mæña, fòscia pe festezzâ l’Assonta, o l’à ferio un zoeno, che pe fortuña o stà ben.
O cado o ghe mòlla, temperatue zu de 10 graddi e borrasche
Dòppo un meise de cado da scciuppâ, in sciâ Penisoa arriva unna descheita de temperatue fin à 10 graddi, accompagnâ da ægua e borrasche.
Coscì anche i «bollin rosci» assegnæ da-o ministëio da Sanitæ se reduxan ben ben.
Ma o reisego o l’é che l’äia freida ch’a chiña zu da-o Nòrd Euröpa, intoppando inte quella affogâ in sciô Mediterraneo, a pòsse caxonâ di eventi estremmi, con vento fòrte, gragneua e derui.
À tutte e mainee pe quarche giorno l’instabilitæ a piggià o desciù in sce l’antiçiclon african.
Ma no l’é dito che a stæ a segge finia, perché da-i giorni apreuvo l’erta prescion à porrieiva tornâ à dominâ in sciô Paise.
Isræle-Hamas, se travaggia pe-o fermæ o feugo à Gazza
S’é serrou à Doha, a capitale do Qatar, i incontri pe arrivâ à un accòrdio in sciô fermæ o feugo à Gazza e pe-a liberaçion di ostaggi.
O Netanyahu o l’à confermou a parteçipaçion di cappi do Mossad e do Shin Bet, saieiva à dî i serviçi segretti, pe contra quelli de Hamas no ghe son anæti, coscì comme l’Iran.
Inti giorni che vëgne ghe saià di atri incontri.
L’exito poxitivo o l’é consciderou determinante pe schivâ un attacco diretto de l’Iran contra Isræle.
Neuvi attacchi inta Striscia, donde o numeo di mòrti o l’é arrivou à 40mia segondo Hamas.
«Guägnæ a-a spedia, perché i ammassamenti an da finî», o l’à dito a-o Netanyahu o Donald Trump, candidou repubrican a-e eleçion inti Stati Unii.
L’Ucraina a l’avansa in Ruscia, o Putin o menassa «unna degna respòsta»
Va avanti l’operaçion militare ucraina inta region ruscia do Kursk.
Kiev a l’à dito de voei creâ unna zöna cuscinetto pe impedî à Mosca d’attaccâ de de lì.
O Putin o l’à menassou «unna degna respòsta» à l’invaxon e o seu prinçipâ conseggê, o Nikolai Patrushev, o l’à accaxonou a Nato e «i serviçi speçiali de l’Occidente» d’avei contribuio à inandiâ l’offensciva.
Intanto l’exerçito o mescia de truppe e di mezzi inta region confinante de Belgorod.
Se l’incurscion armâ a no ghe piaxe «o Putin o se ne peu anâ da l’Ucraina», o l’à dito o John Kirby, portavoxe do Conseggio pe-a seguessa naçionale di Stati Unii.
Segondo o Zelensky 74 communitæ son passæ sotta o contròllo de Kiev.
Voieue de scimie, l’Oms a deciara l’emergensa mondiale
L’Organizzaçion mondiale da sanitæ a l’à deciarou l’emergensa mondiale pe l’Mpox, e voieue de scimie comme se ghe dixe.
L’à proclamâ o direttô generale Tedros Adhanom Ghebreyesus a-a fin de unna longa riunion do comitato d’emergensa.
In campo 15 mioin de dòllari, tanto che l’Euröpa a l’à annonçiou d’avei accattou 175mia döse de vacciña da donâ a-i Paixi africhen.
In Sveçia, pe-a primma vòtta feua da l’Africa, l’é stæto registrou un caxo da variante Clade 1, a ciù gramma.
O Çentro europeo pe-a prevençion e o contròllo de moutie o tëgne pe façiliscimo che ghe segge ciù caxi importæ e o l’arrecommanda a-i Paixi che s’inandian contra l’epidemia.
Pe-o momento o reisego o l’é astimmou basso, pægio che a gravitæ da moutia.
A Procua europea a l’indaga in sciâ neuva diga de Zena
A Procua europea a l’indaga pe turbativa de cæga pubrica in sciô contræto pe-i travaggi da neuva diga do pòrto de Zena.
L’investigaçion a l’é stæta assegnâ à l’unitæ de poliçia economica-finançiäia da guardia di finansa de Zena.
Inte settemañe passæ a Procua de Zena a l’à transmisso i atti de l’interçettaçion di 21 de settembre do 2021 – arrecuggeita in occaxon de l’investigaçion pe corruçion – donde o passou prescidente da Region Giovanni Toti o dixe à l’imprenditô Aldo Spinelli: «A diga... semmo za anche chi â fa, segondo mi guägna Salini-Fincantieri».
E coscì l’é stæto in davei.
A cæga a l’ea finia ascì sotta a lente de l’Anac, l’Autoritæ anticorruçion, ch’a l’aiva contestou à l’Autoritæ portuale e proçedue pe l’assegnaçion.
Eleçioin in Liguria, gh’é o primmo candidou prescidente
O Nicola Morra, passou prescidente da commiscion antimafia do Parlamento, o l’é o primmo candidou offiçiâ a-e eleçioin regionale in Liguria.
O l’é in corsa pe-a lista Uniti per la Costituzione fondâ da-o passou senatô Mattia Crucioli: tutti doî ean stæti elezzui co-o Movimento 5 Stelle.
Intanto e coaliçioin prinçipæ son ancon derê à discutte.
Inti progrescisti o nomme do passou ministro Andrea Orlando o gia che l’é di meixi, ma l’accòrdio o no gh’é ancon e oua i Çinque Stelle veuan propoñe o senatô Luca Pirondini.
Into çentro-drita se parla do viçescindico de Zena Pietro Piciocchi, da deputâ Ilaria Cavo e do segrettäio regionale de Forza Italia Carlo Bagnasco, ma l’urtima poula a tocca a-i cappi naçionali.
Gh’é da aspëtâse che a campagna elettorale a no parte avanti di primmi di settembre.
Erboi de çent’anni taggiæ à Zena, polemiche e proteste
Polemiche à ciù no poei à Zena pe-a deçixon de taggiâ 15 pin de çent’anni inti giardin davanti a-a staçion de Brignoe.
Apreuvo a-o deruo de un erbo inte unna neutte do marso passou, l’Aster a l’aiva incarregou unna dita de Turin de fâ de analixi da-e quæ l’é vegnuo feua che ste ciante ean à reisego de cazze e anavan cacciæ zu.
A communicaçion a l’é arrivâ verso a meitæ d’agosto pe comensâ o travaggio a-i 19 do meise.
A-o conseggio do verde à Tursci i ambientalisti an domandou un meise in ciù pe compî di studdi approfondii e valuâ de alternative, ma l’assessô Mauro Avvenente o no l’à vosciuo aspëtâ: «A seguessa primma de tutto».
À ninte l’é servio tutte e manifestaçioin de protesta.
Pe-i esperti do WWF i erboi taggiæ no gh’aivan nisciuña moutia.
L’Aster a l’à promisso ch’a l’acciantià di neuvi pin da ottobre in là.
Barca a-o fondo pe unna tempesta in Siçilia, 7 mòrti
Unna barca à veia de 56 metri, ciammâ Bayesian e con bandea ingreise, a l’é anæta a-o fondo inta neutte tra-i 19 e i 20 d’agosto apreuvo à unna tempesta a-o largo de Porticello, in Siçilia.
De 22 persoñe che gh’ea à bòrdo, 12 passaggê e 10 componenti da ciusma, 7 son mòrte e 15 son stæte portæ à sarvamento.
Tra e vittime gh’é ascì o tycoon britannico Mike Lynch co-a figgia Hannah e o prescidente da Morgan Stanley International Jonathan Bloomer.
Un video registrou da-e telecamere de unna villa o mostra a barca ch’a s’abimma inte un menuto.
I còrpi son stæti repiggiæ da-i magroin di pompê à squæxi 50 metri de profonditæ.
A Procua de Termini a l’à averto unn’investigaçion pe naufraggio, desastro, ammassamento plurimo e lexoin: l’ipòtexi a l’é quella de unna riga d’erroî ch’avieivan mandou a Bayesian a-o fondo.
«Un complòtto pe indagâ l’Arianna Meloni», o caxo o sciata a politica
Un neuvo caxo o l’à invexendou a politica italiaña dòppo l’articolo do Alessandro Sallusti, direttô de Il Giornale, segondo o quæ ghe saieiva un complòtto pe indagâ l’Arianna Meloni, a seu da prescidente do Conseggio e responsabile da segrettaia politica de Fratelli d’Italia, pe trafego d’influense in scê nòmine do governo.
«Un schema za visto contra o Silvio Berlusconi», a l’à dito a premier.
Pe l’Anm o l’é «l’enneximo attacco a-a magistratua pe delegittimâla».
«Son sciätâ pe-o metodo – a l’à commentou l’Arianna Meloni –.
N’ò mai influensou e manco çercou d’influensâ de deçixoin».
Intanto gh’é do bollezzumme into Movimento 5 Stelle co-o Beppe Grillo contra o Giuseppe Conte: «O scimbolo, o nomme e a regola do segondo incarrego – o l’à misso in ciæo o fondatô – no se peuan negoçiâ pe ninte».
Tennis, o Sinner poxitivo doe vòtte à l’antidoping: o l’é stæto descorpou
Torna ascadi pe-o Jannik Sinner, o tennista italian numero 1 a-o mondo.
A-i 20 d’agosto l’International Tennis Integrity Agency a l’à spantegou i exiti de unn’investigaçion averta dòppo ch’o l’ea stæto trovou poxitivo pe doe vòtte à un steròide proibio.
O Sinner o l’é stæto descorpou perché quella sostansa a saieiva stæta inte moen do seu fixoterapista.
«Oua me lascio derê sto periodo desfortunou», o l’à commentou.
Ma o caxo o fa discutte.
«Ti doviësci stâ via pe doî anni, e teu prestaçioin son megioæ», l’à accaxonou o tennista australian Nick Kyrgios.
O giudiçio definitivo o tocca a l’Agençia mondiale antidoping.
Stati Unii, a Harris a l’açetta a nomination: «Saiò a prescidente de tutti»
A Kamala Harris a l’à açettou a nomination do Partio Democratico pe-a prescidensa di Stati Unii.
«Sta chì – a l’à dito into seu descorso – a no l’é solo l’eleçion ciù importante da nòstra vitta, ma de unna generaçion ascì».
Torna lê: «Saiò a prescidente de tutti, mai amiga di dittatoî comm’o l’é o Trump».
À dâghe l’asbrio pe-a corsa a-a Casa Gianca inti giorni da convention l’é stæto o passou prescidente Barack Obama co-a moggê Michelle: «Semmo pronti pe-a prescidensa Harris. Yes, she can».
In sciô parco anche o prescidente d’ancheu Joe Biden: «A democraçia a dev’ëse mantegnua.
Çerne a Kamala comme viçeprescidente a l’é stæta a megio deçixon da mæ vitta».
Isræle-Hamas, trattative in montâ pe fermâ a guæra
Va avanti i incontri pe arrivâ à un fermæ o feugo à Gazza, ascì che da-i erti fonçionäi di Stati Unii e d’Isræle l’é partio un allarme: «L’accòrdio o l’é in scî pissi de fallî».
Intanto a-o Cairo gh’é stæto un neuvo gio de negoçiaçioin con l’intençion de trovâ un compromisso in scî corridoî Filadelfia e Netzarim, in scî quæ o Netanyahu o vorrieiva mantegnî o contròllo.
O neuvo ministro de l’Estranxeo de l’Iran Abbas Araghchi e l’erto representante de l’Union europea Josep Borrell an parlou insemme: «Ciammemmo o dialogo pe correze e politiche erræ di Paixi europëi», o l’à dito o Araghchi.
Ucraina avanti in Ruscia co-e bombe americañe
L’Ucraina a pòrta avanti l’operaçion militare inta region de Kursk, in sciô territöio da Ruscia.
Kiev a l’à revendicou l’attacco à unna çentrale nucleare con de bombe americañe.
«Guägniemo à Kursk comme emmo guägno contra o terroriximo», o l’à dito o Putin.
Mosca a l’à accaxonou i Stati Unii d’avei parteçipou à l’offensciva con di «còrpi privæ militari» americhen.
L’Union europea a giustifica ancon l’invaxon: «A l’é unna conseguensa de açioin do Putin contra a lezze».
O Pentagono o l’afferma che l’Ucraina a l’à o drito à attaccâ inderê, ma o l’é ancon apreuvo à valuâ l’açion in sciô territöio ruscio.
Corruçion, o Signorini verso o pattezzamento ma gh’é unna neuva contestaçion
A l’é sempre ciù vexiña l’ipòtexi do pattezzamento pe-o Paolo Emilio Signorini, passou prescidente de l’Autoritæ portuale de Zena, a-i arresti in cà pe corruçion inte l’investigaçion ch’a l’à corpio ascì o passou governatô Giovanni Toti e l’imprenditô Aldo Spinelli.
I avvocati an za piggiou di contatti co-a Procua pe concordâ unna peña.
Ma intanto gh’é unna neuva contestaçion de corruçion pe lê e o Spinelli: dexe giorni primma de l’arresto ean anæti à zugâ a-o casinò de Saint Vincent.
O Signorini, ch’o porrieiva sciortî d’into proçesso, o l’é apreuvo a scrive unna memöia pe mostrâ tutto quello ch’o l’à fæto pe-o sviluppo do pòrto de Zena.
Açidente in sce l’A12, meue un òmmo de 26 anni
Un òmmo de 26 anni o l’é mòrto inta mattinâ di 29 d’agosto inte un açidente in sce l’autostradda A12 tra Lavagna e Sestri Levante.
O se ciammava Fily Keita, originäio do Mali ma rescidente a-a Spezza, e o l’ea sposou.
O l’ea a-a guidda de un frugon ch’o l’é anæto à piccâ contra un atro frugon fermo inte l’andania d’emergensa pe di travaggi.
I pompê l’an tiou feua d’into mezzo, ma no gh’é stæto ciù niente da fâ.
Da-e informaçion reportæ a-a poliçia stradale, o l’aiva in man o telefonin.
A notiçia a l’à sciätou i volontäi da Croxe Rossa donde o Keita o rendeiva servixo da-o 2020: «No gh’é de poule pe unna tragedia coscì – dixan – o l’arrestià delongo inti nòstri cheu».
O zugava ascì a-o ballon into Spezia Calcio Popolare: «In eterno un de noiatri», an scrito i compagni pe regordâlo.
Sandöia, esonerou o Pirlo: o Andrea Sottil o l’é o neuvo allenatô
A Sandöia a l’à esonerou l’allenatô Andrea Pirlo.
A deçixon a l’é stæta piggiâ dòppo e primme træ partie da saxon inte quæ a squaddra a l’à recuggeito solo che un ponto.
O neuvo tecnico o l’é o Andrea Sottil, ch’o ne vëgne da l’esperiensa con l’Udineise.
«A mæ Samp a dev’ëse umia e testarda, con determinaçion e cattivëia agonistica – e seu primme poule à Boggiasco –.
O vestî o dev’ëse quello giusto pe-a categoria.
Creddo ben ben inta squaddra, inta seu fòrsa e inta seu qualitæ».
Primmo appontamento co-o Bari pe no deludde i tifoxi che speran inta promoçion.
Ammassamento da Sharon Verzeni, dòppo un meise piggiou l’assascin
O l’é stæto attrovou, dòppo un meise de çerchia à deseuvio, l’assascin da Sharon Verzeni, a dònna de 33 anni ammassâ à cotellæ à Terno d’Isoa, into Bergamasco, inta neutte di 30 de luggio.
O l’é o Moussa Sangare, 31 anni, nasciuo à Milan da unna famiggia originäia da Còsta d’Avöio.
«No sò perché, l’ò vista e l’ò ammassâ», o l’à confessou.
Ma sta verscion a no cimbra guæi dæto ch’o l’ea sciortio con quattro cotelli apreuvo, pe quello ghe ven contestou a premeditaçion.
«Nisciun movente», dixe a Procua.
L’avvocato o l’à parlou de problemi pscichiatrichi.
O Sangare, ch’o l’aiva conlaborou co-i rapper Izi e Ernia, o l’ea stæto denonçiou da-a moæ e da-a seu pe mätrattamenti.
A Meloni a l’indica o Fitto comme commissäio europeo, incontro co-a maggioransa
A prescidente do Conseggio Giorgia Meloni a l’à indicou o ministro Roberto Fitto comme commissäio europeo: «L’Italia a l’é un Paise fondatô, o l’avià un ròllo da seu pao», a l’à dito.
Primma gh’é stæto l’incontro co-i atri cappi da maggioransa: «Avanti pe tutta a legislatua compindo o programma, dapeu ne giudichià i italien», a l’à azzonto a Meloni.
In sciâ töa da coaliçion a maneuvra, l’autonomia differençiâ e a Rai.
In scê voxe de un taggio à l’assegno unico, a premier a l’à respòsto: «No l’aboliemo, ma dâlo a-i inmigræ veu dî ammassâlo».
L’Union europea, però, a l’à za averto unna proçedua d’infraçion pe-o requixito da rescidensa in Italia.
Bayesian, o commandante o cianze ma o no responde.
E sponta un neuvo video
O s’é misso à cianze ma o no l’à respòsto a-e domande di magistrati o James Cutfield, o commandante do Bayesian anæto a-o fondo davanti a-a Siçilia à l’arba di 19 d’agosto caxonando 7 mòrti.
A seu reconstruçion di fæti o l’aiva za fornia quand’o l’ea stæto sentio comme persoña informâ.
Oua o l’à lasciou l’Italia, visto ch’o no gh’aiva l’òbrigo d’arrestâ, pægio che tutta a ciusma.
A Procua a l’indaga contra desconosciui pe naufraggio corposo e ammassamento corposo.
O l’é stæto «un evento improvisto», o l’à dito o pm Raffaele Cammarano ch’o commanda l’investigaçion.
O passou commandante da barca, o Stephen Edwards, o l’à affermou che «a nave a l’é anæta de là di seu limiti operativi».
Intanto l’é vegnuo feua unna neuva testimònia e un atro video ch’o mostrieiva o desastro.
Accòrdio Isræle-Hamas pe vaccinâ i figgeu, neuva operaçion in Cisgiordania
E Naçioin Unie son arrivæ à un accòrdio provisöio tra Isræle e Hamas pe unna pösa umanitäia inta Striscia de Gazza pe permette de vaccinâ i figgeu contra a poliomielite.
Va avanti e trattative pe un fermæ o feugo, o garbuggio o l’é delongo o contròllo di corridoî a-o confin con l’Egitto.
Intanto l’exerçito isrælian o l’à inandiou unna gròssa operaçion in Cisgiordania pe corpî i terroristi ch’an inandiou l’attentato (fallio) à Tel Aviv.
Pe l’Onu a l’é unna violaçion do drito internaçionale.
Segondo de vivagne do Stato ebraico, o cappo de Hamas Sinwar o s’é misso d’in gio 22 ostaggi vivi comme di scui umoen.
Lampi de guæra tra Isræle e i miliçien de Hezbollah con base in Libano.
Guæra in Ucraina, scontro in Euröpa in scê arme pe attaccâ a Ruscia
Scontro inte l’Union europea in scê arme mandæ à l’Ucraina.
L’erto representante pe l’Estranxeo Josep Borrell o l’à domandou de levâ e limitaçion ch’impediscian à Kiev d’addeuviâle pe attaccâ a Ruscia, ma gh’é di Paixi che no veuan, tra i quæ l’Italia e l’Ongaia.
«Chi ferma i aggiutti no veu a paxe, ma a reisa de l’Ucraina», a l’à avvertio a prescidente da Commiscion Ursula von der Leyen.
Allarme nucleare pe-e battagge into Kursk: «Gh’é o reisego de un açidente», o l’à dito o direttô generale de l’Aiea Grossi.
Zeo de Mosca in sciô cian de paxe do Zelensky: «Avanti con l’operaçion speçiale».
Erta tenscion tra Fransa e Ruscia pe l’arresto do Pavel Durov, fondatô de Telegram, accaxonou de un muggio de crimini tra i quæ a diffuxon de pedopornografia, o trafego de dröga e ascì de violense contra o figgio.
Eleçioin americañe, a Kamala Harris in vantaggio inti Stati in peuixo
A Kamala Harris a l’é in vantaggio ò à doa co-o Donald Trump inti sette Stati in peuixo pe-e eleçioin inti Stati Unii, segondo i sondaggi.
Inta primma intervista a-a Cnn a l’à dito ch’a l’intende nominâ un repubrican inta seu amministraçion, ma a l’à mostrou d’avei cangiou de poxiçion in sce çerti argomenti comme l’inmigraçion: «I mæ valoî no son cangiæ», a l’à dito.
O Trump o l’à descadenou unna boriaña pe avei scompartio un post donde s’ipotizza che a Harris a l’agge fæto carrea graçie à di favoî sessuali, con referensa a-a relaçion co-o passou scindico de San Francisco Willie Brown.
Sta communicaçion però a l’inrouxisce sempre de ciù o Partio Repubrican ch’o temme unna desfæta à novembre.
Tempo grammo, a ciaña d’Arbenga a va sott’ægua
Campi allagæ, riæ anæti de sorva, mioin de danni, gente scorrie d’in cà.
S’é addesciou coscì a ciaña d’Arbenga dòppo a borrasca ch’a s’é abbattua inta neutte tra o 1° e i 2 de settembre tanto che gh’ea l’allerta cô de çetron in sce tutta a Liguria.
«Semmo despeæ, emmo perso tutto», o crio di agricoltoî.
O tempo grammo o l’à fæto di guasti ascì in sce l’autostradda A10 e in sciâ ferrovia.
À Zena o vento de sciöco con raffeghe à ciù de 100 km/h o l’à cacciou zu di erboi e dæto un muggio de travaggio a-i pompê.
A Region a ciammià a-o ministëio de l’Agricoltua o stato de calamitæ naturale pe ottegnî di indennizzi pe-e impreise do Savoneise.
Pe-a fin da settemaña se prevedde unna neuva perturbaçion in arrivo da-a Fransa.
Eleçioin regionali, offiçiâ: o Andrea Orlando o l’é o candidou di progrescisti
O Andrea Orlando, passou ministro da Giustiçia e do Travaggio, o l’é o candidou do campo progrescista pe-e eleçioin regionale che vëgne in Liguria.
L’annonçio offiçiâ o l’é arrivou co unna nòtta de Pd, Movimento 5 Stelle, Alleanza Verdi-Sinistra e Azione a-a seia do 1° de settembre dòppo a luxe verde dæta da-o Giuseppe Conte.
Anche o Carlo Calenda, che in veitæ o l’aiva ancon de reserve, o l’à confermou o seu arrembo pin.
Oua gh’é da destrigâ o garbuggio do perimetro da coaliçion, saieiva à dî a presensa de Italia Viva.
Intanto l’é passou unn’atra settemaña sensa che o çentro-drita o l’attrovesse o seu candidou.
A deçixon a l’arrivià da Romma, tegnindo conto ascì de l’exito di urtimi sondaggi.
Presentou o Salon Nautico de Zena, 220mia metri quaddri d’espoxiçion
O Salon Nautico Internaçionale de Zena o torna pe-a 24exima ediçion, da-i 19 a-i 24 de settembre, con l’espoxiçion ciù grande da seu stöia, 220mia metri quaddri di quæ l’85% à l’averto.
E sorviatutto o repiggia l’intrâ scenografica da-o Palasport, apeña renovou inta parte çentrale.
A presentaçion a l’é avvegnua into Palaçio da Meridiaña co-e instituçion e i cappi de Confindustria Nautica.
Pe l’avertua ghe saià trei ministri: o Salvini (Infrastruttue), o Urso (Impreise) e o Musumeci (Politiche do mâ).
I vixitatoî porrian vedde 1.030 barche in mostra e 1.052 marche.
A vendia di biggetti in sciâ Ræ a l’é cresciua do 16% da-o mæximo periodo do 2023.
Caxo Boccia, o ministro Sangiuliano o l’à dæto e dimiscioin da-o governo
Tæramòtto into governo Meloni: o ministro da Coltua Gennaro Sangiuliano o l’à dæto e dimiscioin definitive dòppo o ciæto tiou sciù da l’imprenditoa Maria Rosaria Boccia.
O caxo o l’ea scciuppou a-a fin d’agosto, quande a dònna in sce Instagram a l’aiva ringraçiou o ministro pe l’incarrego de conseggea pe-i grendi eventi, nòmina smentia però da-o ministëio.
Da quello momento a profescionista a l’à pubricou papê, e-mail, attestaçioin de speise, föto e video, contegnui relativi ascì à l’organizzaçion do G7 da coltua.
A prescidente Meloni a l’à defeiso o Sangiuliano, che dapeu, inte unn’intervista a-o Tg1, o l’à ammisso che co-a Boccia o l’aiva unna relaçion, o l’à asseguou de no aveighe mai pagou ninte co-i dinæ pubrichi e o l’à ciammou scuse à seu moggê.
«O l’é sotta menassa», a l’à replicou l’imprenditoa inte unn’intervista a-a Stampa.
In sciâ fin, dòppo un sciumme de polemiche, a-i 6 de settembre o ministro o l’à lasciou o governo.
A-o seu pòsto o direttô do Maxxi, o giornalista Alessandro Giuli.
Strage into Milaneise, zoeno de 17 anni o l’ammassa tutta a famiggia
Un zoenòtto de 17 anni o l’à ammassou o poæ, a moæ e o fræ de 12 anni à Paderno Dugnano, in provinsa de Milan.
L’assascinio o l’é avvegnuo inta neutte tra i 31 d’agosto e o 1° de settembre inta villetta da famiggia, donde i quattro aivan festezzou o nataliçio de l’òmmo, 51 anni.
O figgio grande, ch’o l’aiva dæto l’allarme, o l’à contou che o poæ o l’aiva corpio i atri e lê o l’aiva ammassou pe defeisa.
Ma a verscion a no l’à convinto i inquirenti.
In sciâ fin o l’à confessou e o l’é stæto arrestou.
Unna strage «sensa movente», segondo a pm da Procua pe-i minoî Sabrina Ditaranto.
E à Bològna un figgeu de 16 anni o l’é stæto ammassou con unna cotellâ inte unna riscia.
«O çercava de defende un amigo», dixe i genitoî.
Balneari, approvou o decreto: conçescioin fin a-o 2027 e indennizzi
O l’é vegnuo a-a fin o caxo di balneari in Italia.
Apreuvo à l’accòrdio con l’Union europea – ch’a l’aiva za averto unna proçedua d’infraçion pe violaçion da direttiva Bolkestein in sciâ concorrensa – o Governo o l’à approvou un decreto co-a pròroga de conçescioin da mæña fin à ottobre do 2027, co-a poscibilitæ de tramandâ à marso do 2028 se ghe fïse di impedimenti.
I neuvi gestoî avian da pagâ un indennizzo à chi lascia e dovian garantî l’assonçion di louanti.
Pe Palaçio Chigi o l’é un «ponto d’equilibrio tra e neçescitæ d’arvî a-o mercou e avvardâ e atteise di conçescionäi che gh’é oua».
E neuve conçescioin porrian duâ da çinque à vint’anni.
Ma e assoçiaçioin de categoria no son guæi contente: «E açiende vegnian misse a-a cæga, aniemo avanti à battise pe-i nòstri driti».
Ucraina, o Zelensky o scangia mezo governo: «Serve de neuve energie»
O prescidente de l’Ucraina Volodymyr Zelensky o l’à scangiou mezo governo: «Serve de neuve energie», o l’à dito.
Ciù che a meitæ di ministri a l’é stæta sostituia, tra de quelli anche o responsabile de l’Estranxeo Dmytro Kuleba, ch’o porrieiva vegnî ambasciatô à Bruxelles.
O Zelensky intanto o l’à renovou o seu appello in Germania: «Emmo beseugno de ciù arme pe contrastâ i attacchi d’äia rusci», e o l’à definio «errâ» a politica de l’Occidente de denegâ a poscibilitæ de corpî a longo raggio.
I Stati Unii mandian di neuvi aggiutti militari pe 250 mioin de dòllari tanto che a Commiscion europea a mette in campo un neuvo pacchetto da 40 mioin in vista de l’inverno.
O Putin o l’à annonçiou un atro incontro co-o prescidente cineise Xi à ottobre, a-o quæ porrieiva parteçipâ anche o prescidente turco Erdogan.
Guæra à Gazza, scontro Biden-Netanyahu e in Isræle monta a protesta
Duo scontro tra o Joe Biden e o Benyamin Netanyahu in sciâ guæra à Gazza.
Segondo o prescidente american l’accòrdio pe-a tregua e a liberaçion di ostaggi o l’é «vexin», ma o cappo do governo d’Isræle «o no fa assæ» pe ottegnîlo.
«Poule che fan arrestâ de natta», a primma respòsta arrivâ d’into scagno do primmo ministro: «O fa prescion in sce noiatri tanto che o Sinwar o refua quæsesegge accòrdio».
O Netanyahu o deve dâ a mente ascì a-e proteste into seu Paise.
Miggiæa de manifestanti an bloccou Tel Aviv inte un sciòpero generale proclamou dòppo che à Gazza s’é attrovou i còrpi de 6 ostaggi ammassæ da Hamas.
I ristoranti, i cini e i tiatri an serrou pe fâ parteçipâ i çittæn a-a manifestaçion.
O prescidente o l’à telefonou a-e famigge pe ciammâghe perdon, doe an refuou de parlâghe.
Fransa, o Macron o l’incarrega o Barnier comme primmo ministro
O Michel Barnier, repubrican de 73 anni e passou commissäio de l’Union europea, o l’é o neuvo primmo ministro da Fransa.
L’à nominou o prescidente Emmanuel Macron con dâghe l’incarrego de formâ un governo d’unitæ naçionale à doî meixi da-e dimiscioin do Attal e squæxi trei meixi da-a deçixon de desfâ l’Assemblea naçionale dòppo e eleçioin europee.
Luxe verde da-o Rassemblement National, ch’o ô definisce «un fòscile» da politica, ma o l’assegua: «Giudichiemo o programma».
Pe contra, a scinistra guiddâ da-o Mélenchon a cria a-o «laddronisso de democraçia» e a-e «eleçioin arröbæ» e a ciamma a mobilitaçion pe-i 7 d’ottobre.
O Toti o pattezza pe corruçion impròpia e finançiamento inleçito
O passou prescidente da Region Liguria Giovanni Toti o l’à domandou de pattezzâ unna condanna à doî anni e un meise pe corruçion impròpia e finançiamento inleçito.
De sta mainea o porrià avansâse o proçesso spedio ch’o saieiva comensou a-i 5 de novembre.
Oua l’urtima deçixon a pertocca a-o giudiçe.
L’accòrdio tra a defeisa e a Procua o prevedde ascì a confisca d’84mia euro, tegnui pe guägno derivou da-i crimini, versæ da-o Spinelli e da l’Esselunga a-o seu comitato elettorale.
A peña a saià convertia inte 1500 oe de travaggi à vantaggio da soçietæ.
«Gh’é l’amao de no portâ avanti scin a-a fin e nòstre raxoin e o resciöo pe veddine reconosciuo unna boña parte», o commento do Toti, ch’o l’arresta indagou pe-o voto de scangio.
«Ancon d’assæ ch’o l’aiva da mostrâ a seu innoçensa, a l’é a preuva da seu consciensa brutta», l’attacco di avversäi politichi.
Anche o Signorini, passou prescidente de l’Autoritæ portuale, o veu pattezzâ 3 anni e 5 meixi pe schivâ a prexon.
Poscibile che s’arrive à un accòrdio pægio anche pe-o Aldo Spinelli.
Eleçioin regionale, o scindico Bucci o l’é o candidou do çentro-drita
O scindico de Zena Marco Bucci o l’é o candidou do çentro-drita pe-a prescidensa da Region Liguria.
A mesciata à sorpreisa a l’é arrivâ dòppo o fallimento prolongou de trattative tra i partii: i cappi da coaliçion, e sorviatutto a prescidente Giorgia Meloni, an ciammou o Bucci e l’an convinto à cangiâ d’opinion.
«Me candido contra i scignori che dixan de na à tutto», o l’à dito o scindico ch’o s’ea tiou feua unna primma vòtta à mazzo pe-a seu moutia.
«O l’é lê a persoña giusta pe guägnâ», a benediçion che gh’é arrivou da tutto o çentro-drita.
O Bucci, ch’o saià l’avversäio prinçipâ do Andrea Orlando, o l’à asseguou che pe-a campagna elettorale o l’addeuvià solo che i dinæ di partii e nisciuña donaçion da-i privæ.
Segondo o Pd a candidatua a l’é «unna mancansa de rispetto pe-i zeneixi».
A scinistra e i 5 Stelle an ciammou e dimiscioin.
Delitto do trapan, dòppo 29 anni accaxonou un carrossê
Dòppo 29 anni gh’é un indagou pe-o «delitto do trapan».
Un gio de böa pe l’ammassamento da Maria Luigia Borrelli, a dònna de 42 anni, infermea de giorno e prostituta de neutte, massacrâ a-i 5 de settembre do 1995 inte un basso do carroggio di Indoei à Zena.
A Procua a l’à domandou l’arresto pe-o Fortunato Verduci, un carrossê de Staggen che ancheu o l’à 65 anni, ma o giudiçe o l’à dito de no perché no gh’é ciù d’esigense preventive.
I investigatoî son arrivæ à lê da unna maccia de sangue confrontâ, graçie a-e neuve tecnologie, co-a banca dæti ch’a contëgne o Dna de detegnui.
E o seu o l’ea compatibile con quello de un pænte lontan in prexon à Brescia.
Pe-i inquirenti o Verduci, ch’o l’é mouto de zeugo, o l’avieiva ammassou a Antonella (coscì a l’ea dita) pe arröbâghe l’incascio.
In sciô còllo e in sciô peto da vittima gh’ea 15 beuggi fæti con un trapan.
Caxo Boccia-Sangiuliano, o passou ministro indagou da Procua e Corte di conti
A Corte di conti a l’à averto unn’investigaçion in sciô caxo Boccia-Sangiuliano pe verificâ se gh’é stæto di danni a-e casce do Stato, in particolâ pe-i viægi do passou ministro da Coltua.
«Son contento, coscì se porrià açertâ l’onestæ di mæ comportamenti: no l’é stæto speiso manco un euro pubrico e ne daiò preuva co-i papê», o l’à dito o Sangiuliano.
A Procua ascì a l’indaga pe destornaçion de dinæ pubrichi e revellaçion do segretto instruttöio.
Sotta a lente da Guardia de finansa gh’é anche doe trasferte à Riva e Polignano.
Intanto unna neuva polemica a l’é scciuppâ tra l’imprenditoa e a Bianca Berlinguer pe unn’intervista scassâ in sce Rete4.
«A voeiva dî che a nòmina a l’ea stæta fermâ da-a Arianna Meloni, ma a no gh’aiva de preuve», a l’à dito a giornalista.
«Fäso – a replica da Boccia – me ne son anæta pe schivâ o gossip».
Viareggio, investio e ammassou dòppo avei arröbou unna borsa
Unna dònna de 65 anni, Cinzia Dal Pino, a l’é stæta arrestâ pe ammassamento corposo pe avei investio pe quattro vòtte co-a seu machina un mandillâ ch’o gh’aiva arröbou a borsa.
O l’é capitou inta seiaña di 8 de settembre à Viareggio, in Toscaña.
A vittima a se ciammava Said Malkoun, argerin de 47 anni: o l’é stæto sciaccou contra a veddriña de unna butega tanto ch’o camminava in sciô marciapê.
«No voeiva ammassâlo, ma fermâlo con piccâghe inte gambe», a l’à dito a Dal Pino a-o giudiçe.
A dònna, unn’imprenditoa, a l’à contou che l’òmmo o l’aiva menassâ de deuviâ un cotello s’a no gh’avesse mollou a borsa, ma a poliçia a no gh’à trovou adòsso nisciuña arma.
A Dal Pino, a-a primma stæta missa in prexon, a l’é stæta mandâ a-i arresti in cà co-o brassallo elettrònico.
A Fransa a reciamma a propietæ da Trinità dei Monti, tenscion con l’Italia
A scainâ da Trinità dei Monti, monumento icònico de Romma, o l’é finio into mezo de unna rattella dòppo un rappòrto da Corte di conti de Pariggi ch’o critica a gestion «approscimativa» de çinque gexe franseixi da Capitale e a ne reciamma a propietæ.
«Ben, aloa mandiemo di esperti a-o Louvre pe fâ a recogniçion aggiornâ di ben portæ via à l’Italia inta stöia che l’an reiso o museo ciù vixitou do mondo», a reaçion do Fabio Rampelli de Fratelli d’Italia, viçeprescidente da Camia.
À dî a veitæ o patrimònio franseise à Romma o l’é amministrou da unn’instituçion controllâ drita da l’ambasciâ da Fransa into Vatican, comme parte d’accòrdi internaçionali tra i doî Stati che ne vëgnan fiña da-o 1790.
O Putin: «Se n’attaccan co-i miscili à longo raggio a l’é guæra co-a Nato»
Se l’Ucraina a l’addeuvia di miscili à longo raggio de l’Occidente pe corpî a Ruscia veu dî che «i Paixi da Nato son in guæra» e Mosca a piggià «e deçixoin do caxo».
O l’é l’avvertimento do prescidente Vladimir Putin dòppo che l’american Joe Biden e o britannico Keir Starmer se son visti pe descorrî de sta poscibilitæ.
Ma di atri Paixi son delongo conträi e pe-o momento anche i Stati Unii an confermou che no ghe saià un cangio de politica.
Intanto un portavoxe da Commiscion europea o responde a-o Putin: «Ninte de quello ch’o dixe o porrià cangiâ a poxiçion de l’Union, compreiso o sostëgno militare pe fin ch’o l’anià avanti à attaccâ l’Ucraina».
Stati Unii, a Harris avanti in sciô Trump con l’arrembo da Taylor Swift
A Kamala Harris a va megio che o Trump into confronto televixivo e a ghe domanda de fâne un atro, ma o candidou repubrican o se refua e o l’attacca l’Abc pe avei «buzzancou» a desfia co-o fact checking.
«Mi no son o Biden, i cappi do mondo se rian de ti, o Putin o te mangia», quarcheduña de frase ciù fòrte contra a candidâ democratica.
Un sondaggio da Cnn o l’à dæto a vittöia da viçeprescidente co-o 63%.
E a cantante Taylor Swift, uña de persoñe con ciù influensa a-o mondo, a l’à annonçiou in sce Instagram ch’a votià pe-a Harris, attissando coscì a raggia do Trump: «A mangià de repentio».
Bacchezzâ da l’Union europea, Apple a l’à da rende 13 miliardi
Apple a dovià rende 13 miliardi d’euro.
O l’é l’exito da deçixon da Corte de giustiçia europea ch’a l’à scassou a sentensa do Tribunâ in scî accòrdi fiscali de l’Irlanda à vantaggio de l’açienda e a l’à confermou in definitiva quello che a Commiscion a l’aiva stabilio do 2016, saieiva à dî che sti aggiutti, sfrütæ da-o 1991 a-o 2014, ean feua da-a lezze.
Tutti dinæ che oua Dublin a dovià repiggiâ.
«Unna vittöia pe-i çittæn europëi», a l’à commentou a viçeprescidente Vestager.
«Emmo pagou tutto, no gh’é mai stæto nisciun accòrdio particolâ», a defeisa de Apple.
Refuou ascì o recorso de Google e Alphabet contra a sançion da 2,4 miliardi d’euro applicâ da Bruxelles pe abuso de poxiçion dominante.
Sestri Levante, òmmo o l’ammassa a moggê: «A l’aiva a deprescion»
Un òmmo de 74 anni, Giampaolo Bregante, o l’à ammassou a moggê Cristina Marini de 72 con un corpo de pistòlla inta cà donde stavan.
O l’é avvegnuo a-i 19 de settembre à Sestri Levante.
L’òmmo, passou commandante in scê nave, o s’é consegnou a-i carabinê con dîghe ch’o voeiva mette fin a-a deprescion da dònna, che lê a no voeiva piggiâ de meixiñe e a l’ea vegnua aggresciva.
Tutti ô conosceivan comme unna persoña queta.
O primmo ch’o l’é arrivou o l’é stæto o figgio, avvertio da-o poæ.
L’ammassamento o l’é stæto repiggiou da unna telecamera de drento a-o scito: se vedde che i doî ratellan, dapeu o Bregante o va inte unn’atra stançia e o piggia l’arma, detegnua in regola.
A dònna a meue de botto.
À carrego de l’òmmo no gh’ea de denonçie.
Oua o l’é accaxonou d’ammassamento volontäio e o l’arresta in prexon.
Eleçioin, incontro Bucci-Orlando.
Zena a fermià o Conseggio do Commun
Primmo incontro e streita de man tra o Marco Bucci e o Andrea Orlando, i prinçipæ candidæ a-a prescidensa da Region Liguria.
I doî se son visti a-o Salon Nautico e an parlou pe quattro menuti da campagna elettorale e di impegni ligæ a-o Pnrr.
À Zena i loei do Conseggio do Commun s’affermian inte doe settemañe avanti de eleçioin pe avansâ che a sala rossa a vëgne unna tribuña, ma l’oppoxiçion a l’é sätâ sciù: «Un veo scciaffo a-i elettoî».
Fratelli d’Italia o l’à presentou pe-o primmo e seu liste, i atri vegnian apreuvo a-a fin do meise.
Comensa à veddise ascì i cappi naçionali: o Tajani o l’à fæto unna conferensa stampa, o Salvini o saià a-i 27 settembre a-o Tiatro da Zoventù.
S’avvexiña o derby da Lanterna, erta tenscion tra i tifoxi
Monta a tenscion à Zena inta settemaña primma do derby de Coppa Italia ch’o se zughià a-i 25 de settembre.
Di gruppi de tifoxi do Zena e da Sandöia an comensou à affrontâse à distansa.
S’é arresegou o scontro ciù vòtte in ciassa Alimonda, o quartê generale di rossobleu, e inta seiaña di 19 de settembre duxento persoñe con caschi gianchi e bacchi son restæ vexin à Brignoe, ma in sciâ fin o contatto o no gh’é stæto.
Di atri an imbrattou i murales feua da-a Gradinata Nord, a Sud a l’à condannou o gesto.
A Digos a l’é apreuvo à indagâ e a porrieiva emette di atri Daspo: a-a giornâ d’ancheu son 144 tra tifoxi do Zena e do Döia.
A Prefettua a no l’à piggiou de provedimenti in sciâ partia ch’a vëgne, ma a l’à garantio che a violensa a saià punia.
Neuva alluvion in Emilia Romagna, doî despersci e polemiche
Unna neuva alluvion, dòppo quella de l’anno passou, a l’à corpio l’Emilia Romagna.
I sciummi son anæti de sorva e an rotto i erzi, campi e stradde allagæ, frañe in scî bricchi, tanti paixi son finii sott’ægua, e scheue son arrestæ serræ.
A scituaçion ciù grave à Traversara de Bagnacavallo into Bologneise, donde o sciumme o l’é sciortio, de cæ son vegnue zu e doe persoñe son desperse.
Squæxi 1.500 i çittæn scorrii d’in cà, çerti portæ à sarvamento co-i elicòtteri d’in scî teiti.
E gh’é za unna polemica co-o Governo.
O ministro da Proteçion çivile Nello Musumeci o l’à dito: «Mezo miliardo a-a Region inte dex’anni, comme l’an speiso?».
E o l’à azzonto o giorno apreuvo: «Quande ceuve in Emilia o l’é o finimondo, gh’é quarcösa che no va ben».
«Unna vergheugna, o Mattarella o l’à ciammou, a Meloni no», a respòsta da prescidente provisöia Irene Priolo.
O Salvini o reisega 6 anni de prexon: «Son corpeive d’avei defeiso i confin»
A Procua de Palermo a l’à ciammou sëi anni de prexon pe-o ministro Matteo Salvini, accaxonou de sequestro de persoña e refuo d’atti d’offiçio pe avei impedio o desbarco de 147 migranti da-a nave Open Arms à Lampedusa.
«Son corpeive d’avei defeiso i confin de l’Italia, no ghe mòllo», a reaçion do Salvini.
Solidarietæ da-a prescidente Meloni: «Un antefæto graviscimo».
Pe contra l’Anm a defende i magistrati: «Inscinuaçioin d’addeuvio politico da giustiçia e forme de prescion no dovue».
A-o Salvini l’é arrivou ascì o sostëgno de l’ongareise Viktor Orbán, prescidente de turno de l’Union europea: «T’ê o nòstro eröe».
Intanto o ministro Roberto Fitto o l’é stæto nominou viçeprescidente da Commiscion europee co-a delega a-o Pnrr: «L’Italia a torna protagonista», se recilla a Meloni.
Mòrto o Totò Schillaci, eröe de Italia ‘90: à miggiæa pe l’urtimo saluo
Mondo do ballon in desmuo.
O Totò Schillaci, eröe di mondiali do 1990, o l’é mòrto à 59 anni.
Co-e seu ræ o l’à fæto assunnâse tutti i italien e dapeu i tifoxi da Juventus e de l’Inter.
Mouto da tempo de un cancao, o l’ea stæto recoverou in condiçioin grave a-i 7 de settembre into reparto de pneumologia de l’uspiâ Çivico de Palermo, dond’o l’ea nasciuo.
Un menuto de scilençio o l’é stæto commandou da-a Figc in sce tutti i campi.
A-o morteuio into dòmmo miggiæa de persoñe, tra e quæ i passæ compagni, o prescidente da Figc Antonio Gravina, e autoritæ da çittæ e unna delegaçion do Palermo.
«O Segnô o t’à convocou pe zugâ inta squaddra do Pareiso», o l’à dito inta predica o parreco Filippo Sarullo.
Attacco d’Isræle contra Hezbollah in Libano, scceuppa i çercapersoñe
Strage in Libano e Sciria pe l’attacco d’Isræle contra Hezbollah ch’o l’à fæto scciuppâ à distansa primma di çercapersoñe e dapeu di walkie talkie e di araddi, caxonando dexeñe de mòrti e çentanæa de ferii.
Pe-o movimento sciita o Stato ebraico o l’à tutta a responsabilitæ de l’operaçion.
«Quello ch’o l’à fæto Isræle o l’é unna deciaraçion de guæra contra a sovranitæ do Libano», o l’à dito o cappo di Hezbollah libaneixi Hassan Nasrallah.
Va avanti i attacchi da l’äia inti contorni de Beirut: a-o manco 8 mòrti, tra i quæ o Ibrahim Aqil, cappo de l’unitæ çernua de l’organizzaçion mossulmaña.
Unna raffega de furgai a l’é cheita in sciâ Galilea comme respòsta.
Ucraina, da l’Euröpa luxe verde a-e arme pe attaccâ a Ruscia
O Parlamento europeo o l’à approvou l’uso de arme de l’Occidente in Ruscia, da settemañe into mezo da discuscion.
A resoluçion a l’invita i Stati componenti à «revocâ a-a spedia e restriçioin à l’addeuvio contra di obiettivi militari legittimi in sciô territöio ruscio».
Pe-o ciù conträie e delegaçioin italiañe.
«Quello che domanda o Parlamento europeo o ne pòrta à unna guæra mondiale con de arme nucleare», o l’à deciarou o prescidente da Duma Volodin, e o l’à menassou: «In caxo d’attacchi in profonditæ, a Ruscia a respondià con de arme ciù forte».
Intanto a prescidente da Commiscion Ursula von der Leyen a l’à vixitou torna Kiev.
L’Union europea a conferma un prestito da 35 miliardi d’euro.
Stati Unii, neuvo attentato a-o Trump tanto ch’o zeuga à golf
Neuvo tentativo d’assascinâ o Donald Trump, candidou prescidente repubrican a-e eleçion inti Stati Unii, comme l’à definito l’Fbi.
À West Palm Beach s’é sentio di spari vexin à un scito donde o Trump o l’ea apreuvo à zugâ à golf, aloa i agenti da seguessa an averto o feugo contra un òmmo armou ch’o l’é descappou e dapeu o l’é stæto acciappou.
«Ninte m’affermià», o commento do passou prescidente ch’o l’à accaxonou l’avversäia Kamala Harris e o prescidente d’ancheu Joe Biden d’ëse i responsabili de aggrescioin co-a seu «retòrica».
L’Fbi a l’indaga in sciô presonto attentatô ch’o saieiva stæto vexin a-o club pe dozz’oe, ma lê o dixe ch’o no l’à sparou manco unna vòtta.
Violense dòppo o derby de Zena, 36 ferii e arresti.
In campo guägna a Sandöia
Trentesëi persoñe ferie, a-o manco trei arresti, dexeñe de bacchi, trappe e cotelli sexii.
L’é finio coscì o derby de Coppa Italia tra Zena e Sandöia, co-i scontri inte stradde tra i tifoxi, ch’an çercou d’intrâ in contatto tra de loiatri, e e fòrse de poliçia à mettise into mezo.
In sciô campo o Döia o l’à guägno a-i penalti dòppo l’1-1 a-a fin di 90 menuti con ræ do Pinamonti e do Borini.
Into segondo tempo l’é stæto espòsto in Gradinata Nord e bandee arröbæ inte l’allögio di Ultras Tito Cucchiaroni, un di episòddi a-a base da tenscion de sti meixi, e l’äia a s’é fæta ancon ciù pesante.
De badaluffe gh’ean za stæte à Marasci primma da partia, ma inti urtimi menuti do derby l’é comensou a battaggia.
De conseguensa a Prefettua a l’à deçiso de fâ zugâ Zena-Juventus à porte serræ e o mæximo provedimento o dovieiva arrivâ pe Sandöia-Juve Stabia.
Condanna da-o ministro de l’Interno Matteo Piantedosi: «Fæti che no an ninte da fâ co-o ballon e no se peuan açettâ».
Corruçion, a-i 30 d’ottobre l’udiensa pe-o pattezzamento do Toti
A saià a-i 30 d’ottobre, giusto dòppo e eleçioin regionale in Liguria, l’udiensa pe-o pattezzamento do Giovanni Toti, do Aldo Spinelli e do Paolo Emilio Signorini, tutti finii drento à l’investigaçion pe corruçion averta da-a Procua de Zena.
O passou governatô o l’aiva trovou l’accòrdio pe unna peña de doî anni e un meise convertia inte 1.500 oe de travaggi à vantaggio da soçietæ.
O passou prescidente do pòrto Signorini, ch’o l’é tornou in libertæ dòppo quattro meixi e mezo, o l’aiva pattezzou trei anni e çinque meixi.
Trei anni e doî meixi pe l’imprenditô Aldo Spinelli.
E peñe però porrieivan montâ de quarche meise se o giudiçe o l’azzonzesse di atri episòddi de corruçion.
À tutte e mainee o caxo giudiçiäio o no l’é ancon finio pe-i atri indagæ e e atre imputaçioin, tra e quæ o voto de scangio con l’aggravante mafiosa.
Ciavai, zoeno o rattella co-a madonnâ e o l’ammassa co-e tesoie
Un zoeno de 20 anni, Simone Monteverdi, o l’à ammassou a madonnâ Andreina Canepa d’82 anni con un pâ de tesoie.
O l’é avvegnuo à Ciavai a-i 21 de settembre.
I doî, ch’ean restæ à vive insemme da soli, avieivan rattellou e a dònna a saieiva stæta corpia a-a goa.
L’é stæto pròpio seu nevo à ciammâ i carabinê e reportâ sti fæti: «A madonnâ a l’é mòrta, ma mi staggo ben», e seu primme poule.
Ma da lì à pöchi giorni o Monteverdi o l’à denegou tutto e o l’à cangiou verscion areo: «No son stæto mi, no ea à casa», o l’à affermou inte l’interrogatöio de garançia.
«Gh’é di desturbi de mente importanti da açertâ a-a spedia», a l’à commentou l’avvocata Ilaria Tulino con domandâ unna segonda vixita medica.
Da neuve meixi o l’aiva ciantou d’anâ a-a scheua e o stava in letto pe tutto o giorno.
Poliçia e carabinê l’aivan za vixitou pe di scciuppoin de raggia, ma nisciun l’avieiva mai imaginou unna tragedia pægia.
Inteisa pe-e nòmine da Rai, ma into campo largo no se va d’accòrdio
L’é arrivou l’accòrdio in scî amministratoî da Rai e intanto se rattella into campo largo progrescista.
O Parlamento o l’à votou quattro conseggê, ma o Pd o no l’à parteçipou e o l’à attaccou Movimento 5 Stelle e Alleanza Verdi Sinistra.
Mæximo pe-o referendum in sciâ çittadinansa promòsso da +Europa: e firme arrecugeite an passou e 500mia, ma o Giuseppe Conte o no l’à aderio e o va avanti co-a seu propòsta.
«L’Italia a gh’à unna lezze boniscima, a no va cangiâ», a l’à dito a prescidente Giorgia Meloni.
E intanto Italia Viva a l’é sciortia da-a coaliçion in Liguria.
In ponto maneuvra o Governo o l’à confermou pe-o 2024 l’obiettivo de unna montâ do Pil de l’1% e de l’1,2% do 2025 e 2026.
O Superbonus o pesià ancon in sciô debito, ch’o passià da-o 134,8% de st’anno a-o 138,3% do 2026.
Strage in famiggia in Sardegna, çinque mòrti e doî ferii
Strage in famiggia à Nuoro, in Sardegna, a-i 26 de settembre.
Un òmmo de 52 anni, Roberto Gleboni, o l’à ammassou con unna pistòlla seu moggê Maria Giuseppina Massetti, doî di seu trei figgi (un de 10 e uña de 24 anni) e o vexin de cà, propietäio do scito, primma de giâ l’arma verso lê mæximo e levâse a vitta.
O l’aiva sparou ascì à l’atro figgio de 14 anni e à seu moæ, arrestæ solo ferii.
L’òmmo o louava comme scciappou e scindacalista da Cisl, a pistòlla a l’ea detegnua in regola.
O movente o l’arresta un mistëio: pe-i vexin l’assascin o l’ea «paxe e corteise», a figgia Martina a gh’aiva fiña dedicou a laurea.
«À cà stamattin sbraggiavan tutti», a testimoniansa do figgeu scampou a-o maxello.
I inquirenti son apreuvo à scavâ into passou da famiggia.
Premio Oscar, l’Italia a candidià Vermiglio da Maura Delpero
Vermiglio da Maura Delpero o l’é o cine che l’Italia a l’à candidou a-a seleçion do premio Oscar comme megio cine internaçionale.
O l’é stæto çernuo tra 18 titoli tra i quæ Parthenope do Paolo Sorrentino, quello che se ghe dava ciù poscibilitæ. Vermiglio, ch’o l’à za guägno o Lion d’argento a-a Mostra do cine de Veneçia, o saià in zeugo pe-a lista curta ch’a comprendià i megio cini internaçionali seleçionæ da l’Academy e ch’a saià fæta conosce a-i 17 de dexembre.
L’annonçio de nomination o l’é in programma pe-i 17 de zenâ do 2025, in sciâ fin a çeimònia di Oscar fissâ a-i 2 de marso.
Isræle o bombezza o Libano, o Netanyahu o refua o cian de paxe
S’allarga o conflitto into Levante de Mezo: o Libano o l’é introu in guæra e intanto Isræle o l’à refuou o cian de paxe propòsto da Stati Unii e Fransa.
A capitale Beirut a l’é stæta bombezzâ.
Son za çentanæa i mòrti çivili pe-i attacchi contra Hezbollah, 100mia e persoñe scorrie d’in cà.
E gente scappan da-o sud do Paise, i uspiæ scceuppan, e scheue serræ vëgnan di campi pe-i pròfughi.
O Netanyahu o no s’afferma: «Antiçipemmo a menassa».
Hezbollah o l’à tiou un miscile in sce Tel Aviv: a defeisa isræliaña a l’à interçettou, ma a l’é a primma vòtta che i sciiti piggian l’asmia in sciâ çittæ.
Pe-o Biden gh’é o reisego de «unna guæra in sce larga scâ».
Ben ben di Paixi an dito a-i seu çittæn de lasciâ o Libano.
Ucraina, o Zelensky à l’Onu: «No açettiemo mai un accòrdio imposto»
«Voemo unna paxe giusta pe-o nòstro pòpolo, no açettiemo mai un accòrdio impòsto».
Coscì o l’à dito o prescidente de l’Ucraina Volodymyr Zelensky à l’Assemblea generale de l’Onu, con remarcâ o reisego de un açidente nucleare inta çentrale de Zaporizhzhia inte moen di rusci.
O ministro de l’Estranxeo de Mosca o l’avverte l’Occidente: «Perdiei».
O Putin o menassa unna respòsta nucleare ascì into caxo de unn’aggrescion a-a Bieloruscia «co-o sostëgno de un Stato nucleare».
Dapeu o Zelensky o l’à incontrou a viçeprescidente americaña Harris ch’a gh’à promisso atri 8 miliardi d’aggiutti e neuve arme à longo raggio.
A candidâ democratica a l’à attaccou o Trump, ch’o no l’à vosciuo vedde o Zelensky: «O veu a reisa de Kiev».
L’oragan Helene o l’investe l’America, trei mòrti e un mion de gente sensa luxe
A-o manco træ persoñe son mòrte in sciâ còsta de Levante di Stati Unii pe l’oragan Helene ch’o l’à toccou tæra in Florida con fòrsa 4, saieiva à dî «assæ reisegoso».
A tempesta, ch’a l’à corpio ascì Georgia, Alabama, Carolina e Virginia, a l’à caxonou de inondaçioin, i venti son arrivæ à 250 chilòmetri à l’oa, un mion de cæ e passa son arrestæ sensa luxe, inte çerti ponti l’é arrivou de onde de sëi metri.
E autoritæ an fæto appello a-e gente de scappâ ò d’assostâse inte stançie ciù interne.
«Piggiæ a cösa pe da bon e stæ à l’euggio», o l’à dito o prescidente Joe Biden.
Helene a l’é l’ottava tempesta da saxon di oraghen atlantichi.
Pe-a National Oceanic and Atmospheric Administration a corpa a l’é de temperatue do mâ ertiscime pe caxon do cangio do climma.
Eleçioin regionale, o voto o s’avvexiña: rattella Bucci-Orlando
Eleçion regionale delongo ciù vexiñe e in Liguria monta o livello do scontro politico.
A settemaña a s’é averta co-o Ferruccio Sansa, conseggê da Region e cappolista de l’Alleanza Verdi Sinistra, ch’o l’à misso in difficortæ o candidou prescidente Andrea Orlando con deciarâse contra o progetto do neuvo uspiâ Galliera de Zena.
Un atro caxo o s’é averto in scê poule attribuie a-o Nicola Morra, candidou de Uniti per la Costituzione, che inte unn’intervista a-o Foglio o l’avieiva dito: «I elettoî devan dâse conto che o Bucci o l’é un mouto oncològico e o porrieiva no portâ a-a fin l’incarrego».
Indignaçion into çentro-drita, o passou senatô o l’à replicou: «Titolo inmorale, m’an fæto un traghetto».
Dapeu o Bucci e o Orlando se son missi à rattellâ de persoña à l’avertua de l’Expo da Fontañaboña à San Comban.
«Ciantila de dî de fäscitæ», o gh’à dito o Bucci.
«O l’é un bulletto modello Trump», l’attacco do Orlando inte unna nòtta.
Descheito tutti i termini, son 9 i candidæ a-a carrega de prescidente, 20 e liste che î sostëgnan.
Operäio o cazze into cantê do memoriale do Morandi: mòrto o giorno apreuvo
Un operäio de 39 anni, Marco Ricci, o l’é mòrto tanto ch’o louava into cantê do memoriale do ponte Morandi à Zena.
L’açidente o l’é avvegnuo a-i 3 d’ottobre: l’òmmo, ch’o travaggiava pe unna dita toscaña, o l’ea apreuvo à montâ de grixelle da arente a-o veuo de l’ascensô da ludoteca ch’a vegnià.
À un çerto ponto, into camminâ inderê, o l’à misso o pê in sce unna töa e o l’à fæto un xeuo de 13 metri.
E condiçioin son parsciue despiæ da-o primmo momento, o giorno apreuvo o l’à finio de vive.
A Procua de Zena a l’à averto unn’investigaçion pe ammassamento corposo: s’indaga in sciô respetto de nòrme de seguessa.
Da-i primmi açertamenti l’é vegnuo feua che e töe no ean fissæ e no gh’ea de proteçioin da banda pe poeise mesciâ sensa reiseghi.
Zena, o Blazquez: «A soçietæ a l’é in vendia».
Derby, feua de prexon i tifoxi violenti
O Andres Blazquez o l’à confermou: o Zena o l’é in vendia.
L’amministratô delegou da soçietæ rossobleu o l’à incontrou i representanti di club di tifoxi inte unna riunion a pòrte serræ.
«O Zena – o l’à dito – o l’é ancon de propietæ de 777 Partners.
A-Cap, soçietæ in crensa verso 777, a l’à tutto l’interesse de fâ cresce a varsciua do Zena, anche in vista de unna lascita, in tutto ò in parte, ch’a l’avvegnià de seguo».
In ciù o l’à promisso che à zenâ a squaddra a saià rinforsâ con trei zugoei.
Intanto son za sciortii d’in prexon i çinque ultras (doî da Sandöia e trei do Zena) arrestæ pe avei parteçipou a-i scontri inta giornâ do derby de Coppa Italia.
Un de loiatri, un tifoso rossobleu de 61 anni, o l’é stæto misso a-i arresti in cà co-o permisso d’anâ a travaggiâ.
Pe tutti i atri Daspo de 5 anni e òbrigo de firma.
Guasto in sciâ linia à Romma, treni into ravaxo inte tutta l’Italia
Ciù de 100 treni scassæ, retardi fin à quattr’oe, un gran ravaxo inte staçioin, miggiæa de turisti e viægiatoî cotidien bloccæ in scê banchiñe à aspëtâ de notiçie.
Ste chì e conseguense de un guasto a-a linia elettrica inta croxea ferroviäia de Romma ch’o l’à taggiou inte doî l’Italia a-i 3 d’ottobre.
O trafego o s’é affermou à 6.30 da mattin e o l’é repiggiou da lì à træ oe, ma con di gròsci problemi pe tutta a giornâ.
O ministro di Traspòrti Matteo Salvini, assotterrou da-i attacchi de oppoxiçioin ch’an ciammou e seu dimiscioin, o l’à parlou de un errô da parte de «unn’impreisa privâ che l’à acciantou un ciöu in sce un cavo».
O giorno apreuvo a Rfi, dòppo «e verifiche neçessäie», a l’à sospeiso o contræto co-a dita Str92.
Manuvra, o Giorgetti: «Sacrifiçi pe tutti».
Forza Italia: «Conträi à de neuve tasce»
«Approviemo unna maneuvra ch’a domandià di sacrifiçi à tutti».
À dîlo inte unn’intervista o l’é stæto o ministro de l’Economia Giancarlo Giorgetti annonçiando che ghe saià de tasce in scî guägni straordenäi e che tutto o Paise o l’avià da sostegnî sto sfòrso, persoñe e ascì soçietæ «picciñe, medie e grende».
Ma Forza Italia o l’à fermou tutti: «Semmo conträi comme tutto à de neuve tasce», o l’à dito o segrettäio Antonio Tajani.
O sottosegrettäio Freni o l’à çercou de mëgâla: «No se studia de neuve tasce pe nisciun, o l’é ciæo che tutti devan fâ o seu».
E inta maggioransa monta a tenscion.
Ma anche l’oppoxiçion a l’à i seu ciæti: l’é sätou l’accòrdio con Italia Viva a-e eleçioin regionale, o Giuseppe Conte o l’à dito che «o campo largo o no l’existe ciù».
Caxo Ferragni, investigaçion serrâ: «Guägno ingiusto de 2,2 mioin d’euro»
Un «guägno ingiusto» de 2 mioin e 200mia euro e consummatoî dannezzæ.
Son ste chì e accuse portæ da-a Procua de Milan contra l’influencer Chiara Ferragni, indagâ pe frouxo aggravou apreuvo a-o caxo di pandori Pink Christmas e de euve de Pasqua Dolci Preziosi.
L’investigaçion a l’é serrâ, oua s’aspeta a respòsta da defeisa ch’a çerchià d’ottegnî l’archiviaçion.
Pe-i avvocati sto fæto o no l’à nisciuña importansa penale e a costion a l’é za stæta destrigâ da l’Agcom co-a sançion de un mion.
In base a-i açertamenti da Guardia de finansa, a conrelaçion tra accattâ o pandoro e contribuî à l’uspiâ Regina Margherita de Turin a l’avieiva fæto cazze in castagna ben ben de persoñe.
Unna confeçion de l’ediçion limitâ a costava in media 9,38 euro contra i 3,68 de un pandoro normale.
Anche pe-a Balocco, segondo i pm, ghe saieiva stæto un guägno ingiusto de 2 mioin e passa.
Levante de Mezo, a guæra a s’allarga à Iran e Libano
S’allarga a guæra into Levante de Mezo.
Dòppo i attacchi da-o çê in Libano ch’an caxonou a mòrte do Hassan Nasrallah, o cappo de Hezbollah, Isræle o l’à comensou unna campagna de tæra.
A-o 1° d’ottobre l’Iran o l’à tiou 180 miscili into Stato ebraico, squæxi tutti bloccæ da-o scistema de defeisa Iron Dome.
Unica vittima un palestineise corpio à Gerico.
Isræle o l’inandia a respòsta contra i stabilimenti petroliferi, comme ipotizzou ascì da-o Biden.
«Se ô faian, mandiemo Tel Aviv in çenie», l’avvertimento de Teheran.
«Semmo in guæra contra l’asse do mâ», o l’à dito o Netanyahu.
Intanto s’avvexiña l’anniversäio da strage di 7 d’ottobre pe man de Hamas.
«O l’é stæto legittimo, leviemo Isræle da mezo», e poule de l’ayatollah Khamenei a conmemoraçion do Nasrallah.
Austria, a drita estremma a guägna e eleçioin co-o 30%
A drita estremma a l’à guägno e eleçioin in Austria.
L’Fpö, o Partio da libertæ, o l’é vegnuo a primma forsa do Paise con squæxi o 30% di voti, ben ben de ciù che e previxoin, o 13% in ciù da-e eleçioin passæ.
«Anche i austriachi se son espressi de mainea ciæa pe-o cangiamento», o l’à commentou o partio do Herbert Kickl.
Cazze pe contra l’Övp, o Partio popolare do cançellê Nehammer ch’o s’afferma a-o 26,2%, 11 ponti de meno da çinque anni in sà.
Gran deluxon ma nisciuña avertua à l’ipòtexi de unn’alleansa co-a drita estremma.
A scinistra a tëgne ma a no va de là do 20,4%.
«Ancheu o l’é un giorno neigro da democraçia», o l’à dito o Klaus Seltenheim, segrettäio di soçialisti de l’Spö.
Stati Unii, o prescidente Biden: «No sò se e eleçioin saian in paxe»
«Me fio che e eleçion americañe saian libere e giuste, no sò se saian in paxe.
Cös’o l’à dito o Trump o l’é ben ben arresegou».
Son stæte e poule do prescidente Joe Biden ch’o s’é presentou a-a cheita inta sala stampa da Casa Gianca.
Ormai manca ciù un meise a-o voto, in programma a-i 5 de novembre.
Intanto i doî candidæ viçeprescidenti, o Tim Walz e o James David Vance, se son dæti battaggia inte un confronto televixivo çivile e sensa corpi à effetto.
Nisciun l’à respòsto in sciô sostëgno à un attacco preventivo d’Isræle contra l’Iran.
O scontro o s’é açeiso in sce l’inmigraçion e l’abòrto.
Tempo grammo in Liguria, 300 millimetri d’ægua e i sciummi fan poia
Settemaña diffiçile pe-a Liguria ascidiâ da-o tempo grammo e stæta toccâ apeña da-i effetti de l’aragan Kirk.
Inta valle da Stua l’é cheito ciù de 300 millimetri d’ægua inte manco vintiquattr’oe.
À Zena, inta neutte tra i 7 e i 8 d’ottobre, o riâ de Feggin – che da anni o l’aspeta d’ëse misso in seguessa – o l’é anæto de sorva, pe fortuña sensa fâ guæi de danni.
O Commun o l’à serrou e scheue, comme tanti atri paixi in provinsa.
Unna fraña a l’à isoou unna trenteña de persoñe à Bertê, into territöio de Mason.
O terren o no l’é stæto ciù bon de sciorbî mai tanta ægua e ben ben di sciummi se son ingrosciæ.
Pe sta raxon into Levante l’é stæto deçiso l’allerta rossa.
Dapeu o reciammo d’äia da sud o l’à portou un fòrte vento de borrasca: in scî bricchi de Ronco s’é registrou unna raffega de 138 km/h.
Ventemiggia, desbarrassou l’accampamento abuxivo di migranti
L’accampamento abuxivo di migranti inta giæa da Reuia à Ventemiggia o l’é stæto desbarrassou co-i mezzi do Commun a-a mattin di 10 d’ottobre.
E persoñe che ghe stavan an dovuo abbandonâ e tende e son stæte identificæ pe capî s’avessan fæto domanda de proteçion internaçionale ò se fïsan inregolari.
«A l’é unn’açion dovua pe-i rescidenti de Gianchette e pe tutti i ventemiggeixi – o l’à dito o scindico Giuseppe Di Muro – che se meitan de vive inte unna çittæ segua.
L’é façile accaxonâme d’ëse razzista, ma son stæto o primmo à firmâ pe-o ponto d’ascistensa spantegou».
Doî figgeu piccin mòrti in Liguria, a Procua a l’indaga in sce unna pediatra
Doe tragedie inte pöchi giorni con di figgeu piccin protagonisti in Liguria.
Unna figgetta de un anno a l’é mòrta à Mocònexi a-i 4 d’ottobre dòppo ch’a l’é stæta mandâ à cà da-o pronto soccorso de Lavagna, gestio da-i meghi do Gaslini, donde i genitoî l’aivan portâ pe di desturbi a-a pansa.
A Procua de Zena a l’à averto unn’investigaçion.
L’é vegnuo feua che a figgiña a l’ea stæta vixitâ da unna pediatra de unna cooperativa addeuviâ pe crovî i turni de neutte: oua a dònna a l’é indagâ pe capî cöse segge capitou.
A-i 9 d’ottobre à Sestri Levante unna figgeua da nascion de manco un meise a l’é stæta trovâ mòrta inta chiña da seu poæ.
Pe-i meghi porrieiva ëse un caxo de Sids, a scindrome da mòrte improvista infantile: in Italia s’astimma un caxo in sce doamia.
Maneuvra, neuvo scontro: revixon a-o cadastro pe-e cæ renovæ co-o Superbonus
E varsciue a-o cadastro di inmòbili renovæ co-i dinæ pubrichi do Superbonus saian sottopòste à revixon.
L’à annonçiou o ministro de l’Economia Giancarlo Giorgetti into presentâ in Parlamento o Psb (o cian strutturale di conti).
Ma a novitæ a no ghe gusta a-e oppoxiçioin: «Son pronti à tasciâ a cà de 15 mioin d’italien», remarca o cappo di Verdi Angelo Bonelli.
Ma anche Forza Italia o l’à di dubbi: «E famigge son za assæ corpie».
Da Pontida o segrettäio da Lega Matteo Salvini o l’assegua: «O governo o l’é fæto d’amixi, l’é ciæo che d’ògni tanto discorrimmo».
O viçeministro de l’Economia Maurizio Leo o l’à dito che o bonus pe-o reneuvo da primma casa o porrieiva tornâ a-o 50%.
Intanto a Procua de Bari a l’indaga in sce un passou dependente da banca Intesa Sanpaolo ch’o l’aggueitava inti conti da Giorgia Meloni e da seu Arianna, e ascì atri politichi, giornalisti e magistrati.
Tragedia vexin à Caserta, un òmmo o strangoa a moggê davanti a-i figgi
Un òmmo o l’à strangoou a moggê davanti a-i figgi de 4 e 6 anni, che dapeu an mostrou a-a lalla co-o telefonin l’imagine do còrpo da moæ inversou in sciô letto.
O l’é avvegnuo à San Felice a Cancello, in provinsa de Caserta.
L’assascin, Luzmil Toci, o l’é un arbaneise de 30 anni, a vittima unna dònna de 24 anni, Eleonor Toci, da mæxima naçionalitæ.
L’òmmo o l’é stæto arrestou da-i carabinê e o l’à confessou de botto: «Ò ammassou mæ moggê».
O no l’à sacciuo dâ un movente e o no l’à parlou de rattelle.
A Leonor a l’ea vegnua in Italia che l’é quarche meise pe conzonzise torna co-o maio, ch’o l’ea arrivou pe travaggiâ comme manente inti campi.
Con lê a l’aiva portou i figgi perché fessan unna vitta ciù boña, ma inta mattinâ di 9 d’ottobre a no s’é ciù addesciâ.
Mòrto o Sammy Basso, unna vitta dedicâ a-a reçerca in sciâ progeria
O l’é mòrto à 28 anni o Sammy Basso, reçercatô e biològo co-a progeria de Hutchinson-Gilford, unna moutia ræa ch’a fa vegnî vegi a-a spedia.
Nisciun de quelli co-a seu patologia o l’ea mai arrivou a-a seu etæ.
A vitta o l’à speisa pe-a sciensa e a divulgaçion, çercando de mandâ avanti a reçerca in sciâ progeria: o gene responsabile o l’é stæto descoverto do 2003, quande lê o gh’aiva 8 anni.
Nominou cavaggeo da Repubrica da-o prescidente Mattarella, o l’aiva un rappòrto fiña co-o pappa.
Çentanæa i messaggi de dô de cheu dòppo o patî a-o restorante ch’o no gh’à dæto scampo a-i 6 d’ottobre.
Da lì à çinque giorni o mortöio into Viçentin con 4mia persoñe vegnue da l’estranxeo ascì, squæxi unna festa, comm’o l’ea inti seu dexidëi.
«Arregordæme con pregâ, ma anche con beive un gòtto de vin.
Sacciæ ch’ò visciuo contento», e poule che lê mæximo o l’aiva scrito pe sto momento.
Isræle o l’attacca a miscion de l’Onu, o Netanyahu: «O Libano o peu finî comme Gazza»
«Poei sarvâ o Libano primma ch’o cazze inte l’abimmo de unna longa guæra ch’a portià destruçion e patimenti, comme vedemmo à Gazza».
O l’é l’avvertimento do primmo ministro isrælian Benjamin Netanyahu tanto che s’allarga l’operaçion de tæra contra Hezbollah.
Gh’é stæto di attacchi de l’exerçito contra a miscion Unifil de l’Onu into sud do Paise: ferio quattro sordatti, un o saieiva in condiçioin grave, corpio unna base italiaña.
Intanto o Stato ebraico o l’à deçiso a respòsta à l’attacco co-i miscili da l’Iran do 1° d’ottobre: «Se no scombattemmo, moiemo».
O prescidente american Joe Biden o temme unna guæra in sce larga scâ.
A-i 7 d’ottobre Isræle o s’é affermou pe regordâ e vittime do massacro de l’anno passou.
Inte moen de Hamas gh’é ancon 101 ostaggi, 35 za deciaræ mòrti.
L’aragan Milton o corpisce l’America, 13 mòrti e 3 mioin sensa luxe
A-o manco 13 mòrti, ciù de 3 mioin de famigge sensa luxe, miggiæa de gente scorrie d’in cà e çentanæa d’abitaçioin destrute.
O l’é l’effetto de l’aragan Milton ch’o s’é abbattuo in sciâ Florida, inti Stati Unii, a-i 10 d’ottobre.
O governatô o l’à dito che o scenäio o no l’é o pezo che s’aspëtavan ma à tutte e mainee 80mia persoñe an passou a neutte inti çentri de recovio.
I venti fortiscimi an arrancou o teito de un stadio de baseball: i video mostran di tòcchi che xeuan e a struttua destreppâ comme s’a fïse de papê.
Intanto in scî social gia di scriti donde se sostëgne che o climma o l’é «mastrussou» da l’amministraçion democratica ch’a «contròlla» anche l’aragan.
«Accuse che fan rie», a replica do prescidente Biden.
O premio Nobel pe-a paxe a-i scampæ da-a bomba atòmica in Giapon
O l’é stæto assegnou a-i scampæ da-a bomba atòmica in sciô Giapon o Premio Nobel pe-a paxe do 2024.
O reconoscimento o l’é anæto a l’organizzaçion antinucleare Hidankyo: «Gazza a l’é comme o Giapon d’80 anni inderê», o l’à dito un fonçionäio.
O Nobel pe-a meixiña a-i reçercatoî americhen Victor Ambros e Gary Ruvkun pe-a descoverta di micro-Rna.
À l’american John Hopfield e a-o britannico Geoffrey Hinton o premio pe-a fixica: an misso e base pe l’imprendimento de machine e l’intelligensa artifiçiale.
O Nobel pe-a chimica o l’é stæto assegnou à David Baker, Damis Hassabis e John Jumper pe-e reçerche in sciâ struttua de proteiñe.
Pe-a lettiatua chi l’à guägno a l’é a scrittoa da Corea do Sud Han Kang.
Liguria sott’ægua da Ponente à Levante, sciummi anæti de sorva e allagamenti
Liguria ancon in zenoggio pe-o tempo grammo.
L’ægua, cheita in sce un territöio za imbeviou areo, a l’à caxonou inondaçioin, allagamenti, frañe e un muggio d’asciddi con stradde serræ e treni into ravaxo.
A-i 16 d’ottobre e preçipitaçioin an bersaggiou a provinsa de Saña.
A Borgna e tanti riæ ciù piccin son anæti de sorva.
Arbenga a s’é torna allagâ.
À Vaze træ persoñe scorrie d’in cà pe-o deruo de unna miagia.
O giorno apreuvo e borrasche an corpio o Levante zeneise: e sciummæe de Recco e Söi son sciortie feua, l’Entella o l’à inondou a ciaña.
I danni son di belli.
O Besagno o l’é anæto de sorva a-a Preisa e o l’à rebellou di tòcchi de ciumento da-o cantê do scormatô.
Inte çerte localitæ da region l’é ciuvuo mille millimetri d’ægua da-o primmo d’agosto.
Pòrto de Zena, o Conseggio de Stato o leva unna conçescion a-o Gruppo Spinelli
Neuvo tæramòtto into pòrto de Zena.
O Conseggio de Stato o l’à accuggeito o recorso presentou da-a soçietæ ch’a gestisce o terminal Sech e o l’à scassou de fæto a conçescion a-o Gruppo Spinelli pe-o Genoa Port Terminal.
A sentensa a l’òbriga à osservâ o cian regolatô do 2001 ch’o l’impedisce de manezzâ solo di container inte quello scito.
«Beseugna che o trafego o no s’afferme e avvardâ e 600 famigge che ghe travaggian», o l’à dito o viçeministro Edoardo Rixi dòppo un incontro in prefettua.
O caxo, tra l’atro, o porrieiva caxonâ de recheite anche à livello naçionale.
O Gruppo Spinelli o l’à annonçiou o recorso in Cassaçion, intanto l’Autoritæ portuale a l’à ciammou l’Avvocatua do Stato pe di «approfondimenti de sprescia» con l’intençion de sarvâ pe primma cösa l’occupaçion.
Liguria primma pe açidenti in scê stradde, 500 ògni 100mia abitanti
A Liguria a l’é a region co-i ciù tanti açidenti in scê stradde in relaçion a-a popolaçion, squæxi 500 ògni 100mia abitanti, contra unna media naçionale de 282,3.
A conferma a l’arriva da-i dæti de l’Istat.
Do 2023 in Liguria gh’é stæto 7.530 açidenti con 55 mòrti e 9.194 ferii.
A provinsa de Zena, sensa mäveggia, a l’é quella co-i numei ciù erti: 4.595 açidenti, 21 mòrti e 5.482 ferii di quæ 1.075 pedoin.
O tascio de mortalitæ inta provinsa o l’é de 2,6 vittime ògni 100mia abitanti.
E stradde ciù reisegose en quelle de çittæ, con l’83% de tutti i açidenti, apreuvo vëgne e autostradde co-o 7,5%.
Migranti in Arbania, scontro tra magistratua e governo Meloni
O Tribunâ de Romma o no l’à convalidou a detençion di migranti inti çentri pe-o rimpatrio in Arbania vosciui da-o governo Meloni.
Pe-i giudiçi i Paixi da-i quæ arrivan, Bangladesh e Egitto, no son segui.
O primmo gruppo o l’ea partio a-i 15 d’ottobre in sce unna nave da Mæña militare.
A prescidente do Conseggio a l’à parlou de «deçixon pregiudiçiale», o ministro Piantedosi o l’à annonçiou o recorso.
L’accòrdio con Tirana o l’ea stæto indicou comme poxitivo da-a prescidente da commiscion europea von der Leyen, ma gh’é di Paixi comme Germania e Belgio che son conträi.
Intanto a maneuvra a l’é in scî pissi d’arrivâ in Parlamento tra mille polemiche, sorivatutto in scî fondi pe-a sanitæ e in scê neuve detraçioin.
Tra e novitæ gh’é unna carta da mille euro pe-i neuvi genitoî con reddito sotta i 40mia euro à l’anno.
Ascidiou da-i compagni de scheua, zoeno de 15 anni o s’ammassa
Un zoeno de 15 anni, de nomme Leonardo, o s’é ammassou con un corpo de pistòlla à Senigallia, in provinsa d’Ancoña, perché o no rezzeiva ciù e offeise de çerti compagni de scheua che l’ascidiavan delongo.
A-i 14 d’ottobre o l’é sciortio d’in casa e o l’à deçiso de fâla finia: o l’à piggiou l’arma do poæ cantonê, o l’é anæto inte unna casuppa e o s’é sparou.
O còrpo o l’é stæto attrovou a-a mattin apreuvo.
A-a neutte a moæ a l’ea anæta da-i carabinê à denonçiâ i malemmi che no lasciavan quëtâ seu figgio.
O Leonardo o s’ea despascionou no solo co-i genitoî, ma ascì co-i professoî, però o diva che no ghe davan a mente.
«Unna gran tragedia pe tutta a communitæ», o l’à dito o scindico Massimo Olivetti.
Corruçion, arrestou in castagna o direttô generale da Sogei
A Procua de Romma a l’à averto unn’investigaçion pe corruçion e turbativa de cæga pubrica ch’a l’à portou à l’arresto in castagna do Paolino Iorio, direttô generale da Sogei (soçietæ do ministëio de l’Economia) tanto ch’o l’incasciava unna ganasceuia da 15mia euro da un imprenditô.
Sotta a lente da magistratua di contræti bandii da-a Sogei e da-i ministëi da Defeisa e de l’Interno.
Indagou 14 soçietæ e 18 persoñe tra e quæ o Andrea Stroppa, definito da-a guardia di finansa «o referente do Elon Musk in Italia» e minsonou pe-o progetto d’acquixiçion da parte do governo do scistema satellitare Starlink.
Segge a Sogei che o Stroppa se son deciaræ feua da-e accuse.
Isræle-Hamas: o Sinwar o l’é mòrto, ma a guæra a no s’afferma
O Yahya Sinwar, o cappo de Hamas e mente da strage di 7 d’ottobre, o l’é stæto ammassou a-i 17 d’ottobre da l’exerçito d’Isræle inte unna battaggia à Rafah, into sud da Striscia de Gazza.
L’identitæ do còrpo repiggiou da-e fòrse de defeisa a l’é stæta confermâ in sciâ base de l’examme di denti.
Ma a guæra a l’anià avanti fintanto che tutti i ostaggi no saian tornæ à cà, o l’à asseguou o primmo ministro Benjamin Netanyahu: «A nòstra miscion a no l’é ancon finia».
«O spirito da rescistensa o saià ciù fòrte», dixan incangio da l’Iran.
Intanto Isræle o l’à attaccou torna Beirut e e postaçioin de l’Unifil: o governo o veu che se retian, ma o segrettäio generale de l’Onu o refua e o parla de «crimini de guæra».
A Bce a taggia i tasci d’interesse pe-a tersa vòtta do 2024
A Banca çentrale europea a l’à taggiou torna i tasci d’interesse de 25 ponti base.
A l’é a tersa vòtta inte l’anno ch’o capita.
O tascio in scî depòxiti o chiña a-o 3,25%, quello in scê operaçioin de refinançiamento prinçipæ a-o 3,40% e quello in scî prestiti marginali a-o 3,65%.
«E urtime informaçioin dixan che o proçesso de reduçion de l’inflaçion o l’é ben inandiou», scrive a Bce.
I dæti mostran «unn’attivitæ economica ciù mòlla che o previsto» ma, comme l’à dito a prescidente Christine Lagarde, «s’aspëtemmo che l’economia a se rinfòrse into tempo graçie a-o repiggio di redditi ch’o permettieiva a-e famigge de consummâ de ciù».
Mòrto à 31 anni o Liam James Payne, o l’aiva fondou i One Direction
O Liam James Payne, passou componente da banda One Direction, o l’é mòrto à 31 anni into cazze da-o terso cian de un abergo de Bonesaire.
O cantante ingreise o l’ea arrivou da solo a-i 13 d’ottobre e o gh’é arrestou fin a-i 17, quand’o l’é preçipitou pe trezze metri.
A poliçia da çittæ a l’é apreuvo à indagâ pe capî s’o segge stæto un gesto volontäio ò un açidente.
Dòppo avei parteçipou a-o spettacolo X Factor, do 2010 o l’aiva fondou i One Direction, arrivando à unna nòmina internaçionale, e da-o 2016 o l’aiva comensou à travaggiâ ascì comme solista.
Dapeu l’é arrivou i problemi, tra i quæ l’anscietæ e l’alcol.
A notiçia da seu mòrte a l’à sciätou o mondo da muxica.
Eleçioin, o Bucci e o Orlando særan a campagna co-i cappi naçionali
Tutti i cappi da politica naçionale à Zena pe-a fin da campagna elettorale do Marco Bucci e do Andrea Orlando, i doî candidæ prinçipæ a-e eleçioin pe-a Region Liguria.
A-i Magazzin do Cotton a premier Giorgia Meloni co-o Matteo Salvini e o Antonio Tajani; a-o tiatro Politeama a Elly Schlein, o Giuseppe Conte, o Angelo Bonelli e o Nicola Fratoianni, in ciù o Carlo Calenda conligou à distansa.
«Veuggio festezzâ o mæ nataliçio da prescidente – o l’à dito o scindico de Zena –.
Mi gh’ò misso o moro sciben che no ea inta scituaçion ciù boña».
«N’ei vosciuo ben, mi ascì ve veuggio ben – o l’à serrou o passou ministro spezzin con un pittin de commoçion –.
Co-o vòstro aggiutto poemo fâghela».
Se vota domenega da 7 oe da mattin à 11 oe da seia e lunesdì da 7 oe da mattin à 3 oe de doppodisnâ.
Un mion 341mia e passa e gente ch’an drito de voto, neuve i candidæ a-a prescidensa, vinti e liste tra e quæ gh’é da çerne.
In Liguria e nascioin deruan: -28% inte dozz’anni
In Liguria se nasce sempre ciù pöco.
I urtimi dæti de l’Istat dixan che do 2023 i neuvi figgeu son stæti 8.343, ò sæ 136 meno che l’anno passou, zu de l’1,6%.
A tendensa a va avanti pægia fin da-o 2012, quande i nasciui ean stæti 11.583.
Saieiva à dî che inte dozz’anni a cheita a l’é stæta do 28% e da-o 2015 a region a l’é delongo sotta o limite de 10mia nascioin à l’anno.
Ògni dònna a l’à in media 1,20 figgi, l’anno avanti ean 1,24.
A Liguria dapeu a se distingue pe un atro dæto: un figgeu in sce çinque o l’é foresto, l’inçidensa ciù erta d’Italia.
A Lonely Planet a marca Zena tra e 10 megio destinaçioin a-o mondo
A guidda turstica Lonely Planet, tra e ciù avvoxæ a-o mondo, a l’à misso Zena inte 10 çittæ best travel, a-o quinto pòsto in sce çinquanta e l’unica tra e destinaçion italiañe.
«Chi â conosce l’avvarda con giöxia, co-a poia che a nòmina a ghe fasse perde unna parte do seu reciammo», scrive i autoî.
Primma de Zena in clascifica gh’é Tolosa in Fransa, Puducherry in India, Bansko in Borgaia e Chiang Mai in Thailandia.
Derê se gh’attreuva Pittsburgh inti Stati Uniti, Osaka in Giapon, Curitiba in Braxî, Palma in Spagna e Edmonton in Canada.
A guidda a conseggia de fâse un gio inti carroggi, attastâ «e variante do pesto» e a fugassa, vixitâ l’Aquäio, piggiâse un caffè in Fossoelo e in sciâ fin camminâ fin à Boccadase «pe respiâ l’äia de Çinque Tære sensa sciortî d’in çittæ».
Caxo migranti in Arbania, governo e magistratua a-e curte
Scontro averto tra governo e magistratua dòppo o caxo di migranti tornæ inderê da-o çentro in Arbania.
O Conseggio di ministri o l’à approvou un decreto-lezze con l’indicaçion di Paixi conscideræ segui pe-o rimpatrio.
O ministro da Giustiçia Carlo Nordio o l’à attaccou i giudiçi che «debòrdan» da-i seu poei.
E à sciusciâ into feugo l’é stæto a pubricaçion de unna mail do Marco Patarnello, procuou azzonto da Cassaçion e esponente de Magistratura Democratica, ch’o definisce l’açion da Meloni «reisegosa» e o l’invita a «defende a giurisdiçion» sensa «fâ de l’oppoxiçion politica».
St’urtimo passaggio chì però o no l’ea contegnuo into testo reportou da-o Tempo e spantegou da-a prescidente do Conseggio.
Pe-o cappo da Lega Matteo Salvini sto magistrato «o no dovieiva ciù ëse a-o seu pòsto».
Intanto a Silvia Albano, uña di giudiçi ch’an scrito a sentensa in scî migranti, a l’à reçevuo de menasse de mòrte.
Da-o Csm parte un appello pe avvardâ i magistrati ch’an da fâ co-a costion.
Tempo grammo in Italia, inondaçioin in Emilia: un mòrto de 20 anni
O tempo grammo o tormenta l’Italia e mascime l’Emilia, corpia da-a quarta alluvion inte un anno e mezo.
Ben ben di sciummi son anæti de sorva.
Un zoeno de vint’anni o l’é mòrto à Bològna: l’inondaçion a l’à investio a machina dond’o l’ea con seu fræ e a no gh’à lasciou o tempo de sciortî.
O seu còrpo o l’é stæto attrovou da-i pompê.
Ciù de 3mia persoñe an dovuo lasciâ e seu abitaçioin.
Scituaçion pesante in Siçilia ascì: un sciumme o l’à debordou à Licata, into Mescineise e gente son arrestæ bloccæ in cà.
Allagamenti anche inte Marche e in Romagna.
E intanto unna neuva perturbaçion a s’avvexiña a-a penisoa con portâ ancon de l’ægua in sce un terren ch’o no ne peu ciù tegnî.
Neuvi messaggi d’allerta, scheue serræ e gente invitæ à no mettise in viægio.
Proçesso Cecchettin, o Turetta in tribunâ: «Ò pensou d’ammassâla»
O Filippo Turetta, o zoeno ch’o l’à ammassou a passâ galante Giulia Cecchettin che l’é squæxi un anno, o l’à parlou pe-a primma vòtta inta sala do tribunâ e o l’à ammisso a premeditaçion che ghe contesta a Procua: «Ò pensou de rapîla e levâghe a vitta», o l’à dito.
Vexin à lê o poæ da vittima Gino Cecchettin.
Inte unna memöia d’ottanta pagine scrite a man o Turetta o l’à contou i giorni avanti do feminiçidio, da quande a figgia a l’aiva deçiso de lasciâlo fin à l’aggrescion à cotellæ.
Quattro giorni primma o l’aiva tiou zu a «lista de cöse da fâ» pe mette in atto o sequestro e l’assascinio.
«Lê a se defendeiva co-e brasse, coscì ò comensou à corpî ciù a-a spedia che poeiva sensa manco ammiâ».
Dapeu a fuga in machina e o cadaveo arrescoso inte un bòsco.
«Ò provou à ammassâme con un sacchetto in testa ma no ghe son arriëscio», o l’à respòsto.
A-i 25 e 26 de novembre o debà, a-i 3 de dexembre a sentensa.
Isræle, ancon çentanæa de mòrti à Gazza.
Attacco in sciâ cà do Netanyahu
No s’afferma a guæra à Gazza ascì che Isræle, dòppo avei ammassou o Sinwar, o l’à levou da mezo anche o Hachem Safieddine, o segondo do Nasrallah a-a guidda de Hezbollah.
Un dron tiou d’in Libano o l’à corpio a cà do Netanyahu à Cesarea: «An çercou d’ammassâme, sta chì â pagan – o l’à commentou o primmo ministro d’Isræle –.
Aniemo avanti fin a-a vittöia».
L’attacco o l’é stæto revendicou da-e miliçie islamiche.
Sempre ciù mòrti inta Striscia, 770 inte unna vinteña de giorni segondo a proteçion çivile de Hamas.
Da l’atra parte se repiggia e negoçiaçioin pe arrivâ à un accòrdio in sciâ liberaçion di ostaggi e o fermæ o feugo.
Intanto gh’é stæto torna di spari contra i sordatti de l’Unifil into sud do Libano.
Turchia, attentato à l’Industria airospaçiale: 5 mòrti e 22 ferii
Un attacco terroristico o l’à caxonou 5 mòrti e 22 ferii into stabilimento de l’Industria airospaçiale in Turchia, à unna çinquanteña de chiòmetri da Ankara.
Segondo a reconstruçion, i attentatoî – un òmmo e unna dònna – son arrivæ in sce un tascì, an ammassou l’autista e an fæto scciuppâ unna bomba davanti a-i rastelli.
Dapeu son intræ inte l’edifiçio sparando e an piggiou 11 persoñe in ostaggio, primma de vegnî ammassæ da-e fòrse particolæ.
L’attacco o l’é stæto revendicou da-o Pkk, o Partio di louanti do Kurdistan, responsabile ascì de un attacco suiçidiäio à Ankara l’anno passou.
A Turchia a l’à dito d’avei ammassou dexeñe de terroristi anche in Sciria e Iraq, 176 sospettæ son stæti arrestæ.
Union europea, a Moldavia a l’à dito de scì a-o referendum
A Moldavia a l’à dito de scì à l’intrâ inte l’Union europea.
O referendum o l’é stæto deçiso da unna magnâ de voti, solo che 10mia, assæ pe arrivâ a-o 50,31%.
Ma Bruxelles a l’à denonçiou de «interferense sensa pægi into passou da parte da Ruscia».
«Emmo scombattuo e guägno con franchessa – o commento da prescidente in sciortia Sandu –.
I breganti voeivan tornâ a-o poei à tutti i conti ma o pòpolo o l’à parlou».
A desfia a l’é interna ascì: a Maia Sandu, de çentro-drita e filo-occidentale, a l’é finia in testa a-o primmo gio co-o 42% de preferense.
Contra de lê ghe saià o Alexandr Stoianoglo, sostegnuo da-i soçialisti e filo-ruscio, ch’o l’é arrivou a-o 26%.
Eleçioin regionale, o Marco Bucci o l’é o neuvo prescidente da Liguria
O Marco Bucci, da-o 2017 scindico de Zena, o l’à guägno e eleçion pe-a prescidensa da Region Liguria.
O candidou do çentro-drita o l’à piggiou o 48,77%, l’avversäio Andrea Orlando, misso in campo da-i progrescisti, o l’é arrivou a-o 47,36%, à unna distansa de 8.400 voti.
Deruo de l’affluensa, da-o 53,42% do 2020 a-o 45,96% d’ancheu.
«Saiò o prescidente de tutti i liguri, ciammæme scindico», e primme poule do Bucci inta seiaña da vittöia.
O Orlando o l’à çercou de vedde o poxitivo: «Emmo misso torna de reixe profonde in Liguria».
Defæti o Pd o l’é o primmo partio da region co-o 28,5%.
Ma sorviatutto o Bucci o l’à perso inta seu çittæ, Zena, donde o passou ministro o l’à piggiou o 52,27% contra o 44,29% do scindico, ch’o l’à dæto a corpa mascime a-i asciddi pe-i cantê.
Oua o Bucci o l’avià da mette sciù a zonta.
Quand’o saià in carrega comme governatô o descazzià da-a carrega de scindico e Palaçio Tursci o passià inte moen do Pietro Piciocchi.
Caxo Toti, l’udiensa in sciô pattezzamento tramandâ a-i 18 de dexembre
A l’é stæta tramandâ a-i 18 de dexembre l’udiensa in sciô pattezzamento do Giovanni Toti e di atri imputæ pe corruçion, o passou prescidente do pòrto Paolo Emilio Signorini e l’imprenditô Aldo Spinelli.
O passou prescidente da Liguria o l’aiva concordou co-a Procua 25 meixi de condanna (ma se gh’azzonzià atri doî meixi) da convertî inte travaggi à vantaggio da soçietæ.
Ma o giudiçe Matteo Buffoni o l’à refuou o programma presentou da-o Toti, ch’o voeiva louâ pe-a promoçion do parco de Montemarçello-Magra-Væa.
«No l’é o caxo pe ninte», o l’à scrito o gip, perché quelli che dovieivan controllâlo son stæti nominæ pròpio da lê.
Unn’alternativa a porrieiva ëse a Lilt, a Liga contra i tumoî de Zena, donde o Toti o porrieiva responde a-o telefono ò ascì reçeive i paçienti.
Tempo grammo in Liguria, un desperso à Rensen e gròsci danni inta Borgna
Un desperso maiciù attrovou e mioin d’euro de danni.
O l’é o conto presentou da l’urtima ondâ de tempo grammo in sciâ Liguria ch’a l’à corpio pe-o ciù o Ponente da provinsa de Zena e torna o Savoneise.
Unna borrasca violentiscima a l’à investio a rivea tra Zena e Saña a-i 26 d’ottobre.
Un òmmo de 62 anni, o Davide Violin, o l’é stæto arrebellou da-a piña do Lisseu, un riâ ch’o se caccia into Lerron.
A moggê a l’à dæto l’allarme perché a no l’à ciù visto tornâ.
A çerchia a l’é duâ pe di giorni, ma i soccorritoî no an trovou ninte, feua che a seu machina tutta ammalloccâ.
Inta mæxima seiaña a Borgna a l’à toccou i 4 metri e mezo inte unn’oa e a l’é sciortia inte ciù ponti.
De machine son stæte portæ via da-o sciumme.
Allagamenti da tutte e parte e gròsci danni sorviatutto pe l’uspiâ de Cairi, invaso da-a bratta a-o cian sottotæra.
Informaçion arröbæ da-e banche de dæti, o caxo o sciata l’Italia
«Un reisego pe-a democraçia» Coscì o procuou de Milan Francesco De Tommasi o l’à commentou l’investigaçion in sciô laddroniçio d’informaçioin reservæ da-e banche de dæti strategiche naçionale ch’a l’à portou à l’arresto de 6 persoñe e 51 indagæ.
Into mezo gh’é a soçietæ Equalize, stæta pagâ pe mette sciù di dossier in sce di esponenti da politica e de l’economia, ma anche di magistrati e di prefetti.
A-o manco 3 mioin d’euro i guägni açertæ.
«Coscì imbroggemmo tutta l’Italia», e poule reportæ inte interçettaçioin do Nunzio Samuele Calamucci, un di presonti cappi da banda.
«Semmo davanti a-o crimine d’everscion, nisciun Stato de drito peu comportâlo», o commento da prescidente do Conseggio Giorgia Meloni.
Tra e vittime gh’é ascì o prescidente do Senato Ignazio La Russa.
Çerti papê, segondo i inquirenti, l’é bon che seggian stæti vendui a-i serviçi segretti à l’estranxeo.
Oua o Governo o pensa à de neuve regole.
Figgia de 13 anni cheita da-o terrassin e mòrta, fermou o galante de 15 anni
Unna figgia de 13 anni a l’é mòrta con preçipitâ da-o terrassin à l’eutten cian de un palaçio à Piaxensa.
O galante de 15 anni o l’é stæto indagou e fermou pe ammassamento volontäio.
O fæto o l’é di 25 d’ottobre.
Da quello che l’é vegnuo feua, a Aurora – sto chì o nomme da vittima – a l’aiva denonçiou a-i serviçi soçiali o comportamento do zoeno, tegnuo pe gioso e ossescivo.
Inte l’interrogatöio o l’aiva sostegnuo ch’a fïse cheita pe conto seu, ma unna testimoniansa o l’à misso à sequæo.
Segondo a reconstruçion, a Aurora a l’é stæta sponciâ de là da-a ringhea e a l’à çercou d’abbrancâse a-a despiâ, ma o galante o l’à corpia ciù vòtte pe fâla cazze.
Da-i primmi exammi in sciô còrpo da figgia l’é sciortio di segni in scê moen che peuan combaxâ co-e bòtte ch’o gh’à dæto.
Raggia in çittæ e scioî davanti a-a scheua da Aurora.
A promissa do sci Matilde Lorenzi mòrta à 19 anni inte un açidente in sciâ neive
A Matilde Lorenzi, unna promissa do sci italian, a l’é mòrta à 19 anni dòppo un açidente in allenamento a-i 29 d’ottobre inta vallâ do Senales.
A figgia piemonteise a l’ea apreuvo à deschinâ in sce unna pista quande i sci se son allargæ e an perso o contatto co-a neive.
L’atleta a l’é cheita piccando fortiscimo a faccia in sciâ giassa.
Stæta recoverâ in terapia intensciva à Bolsan, a l’à finio de vive da lì à no guæi.
Tutto o mondo sportivo o l’é in desmuo.
A Procua a l’à dito che no gh’é nisciuña responsabilitæ penale.
Miggiæa de persoñe l’an saluâ pe l’urtima vòtta à Giaven: in sciâ cascia, a bandea italiaña e scioî gianche, rosse e verde, e in sciâ fin a preghea de l’arpin.
Alluvion in Spagna, a-o manco 158 mòrti e polemiche in sce l’allerta
Unn’alluvion catastròfica a l’à corpio a Spagna e in particolâ a pronvinsa de Valençia.
A-o manco 158 i mòrti segui, ma o conto o cresce delongo e gh’é ancon ben ben di despersci.
Se va avanti à remesciâ inta bratta e inte montagne de machine ammuggiæ.
Into gio d’eutto oe l’é cheito squæxi 500 millimetri d’ægua, a quantitæ de un anno intrego pe quelli pòsti.
I sciummi son anæti de sorva, e stradde son finie sotta trei metri d’ægua, di ponti son vegnui zu, de cæ son stæte portæ via.
Polemiche in sciô prescidente da Generalitat Carlos Mazón: o messaggio d’allerta a-i çittæn o l’é arrivou quande a scituaçion a l’ea za critica, sciben che da giorni e previxoin avvertivan do reisego da Dana, a deprescion inti livelli erti de l’atmosfera ch’a l’à caxonou i fenòmeni.
O primmo ministro Pedro Sánchez o l’à asseguou che s’addeuvià tutti i dinæ che se peu pe affrontâ l’emergensa.
Isræle-Hamas, o Netanyahu o l’arve a-a tregua ma o mette l’Onu feua de lezze
Se mescia quarcösa pe unna tregua à Gazza.
O primmo ministro Netanyahu o l’à dito che Isræle o l’é «apreuvo à travaggiâ» a un accòrdio con Hamas pe-a liberaçion de quarchedun di ostaggi in cangio de ciù giorni de pösa.
Da lì à pöco però o Parlamento o l’à approvou doe lezze pe mette a-o bando e attivitæ de l’Onu e unna neuva strage a l’é intravegnua à Gazza con ciù de 100 mòrti.
À Tel Aviv un camio o s’é asbriou contra unna fermâ de l’autobo, un mòrto e 30 ferii: se pensa à un attentato terroristico, ma a famiggia de l’autista a l’à dito ch’o l’à avuo un patî.
Torna di attacchi à l’Iran contra de base militare, di stabilimenti de produçion di miscili e di scistemi de defeisa pe l’äia.
Stati Unii, s’avvexiña e eleçion tra tòpiche do Biden e scontri Trump-Harris
Ciù pöchi giorni a-e eleçioin inti Stati Unii di 5 de novembre.
Neuva tòpica do prescidente Joe Biden: into replicâ à un repubrican ch’o l’aiva definio Puerto Rico «unn’isoa de rumenta ch’a gallezza», lê o l’à dito: «A sola rumenta che veddo gallezzâ son quelli che tëgnan co-o Trump».
Unna sciortia ch’a l’à descadenou unna tempesta: «De poule che mettan poia, o l’é comme a Hillary», o l’à replicou o tycoon.
Scontro co-a Harris in scê dònne.
«Ê proteziò, ch’a ghe piaxe ò no», o l’à promisso o Trump.
«O pensa de deçidde in sciô nòstro còrpo», l’attacco da Harris.
Intanto l’attô Arnold Schwarzenegger o l’à dæto lê ascì o seu sostëgno a-a candidâ democratica.
Cappotreno accotellou à Rieu tanto ch’o controllava i biggetti
Un cappotreno de 44 anni, Rosario Ventura, o l’é stæto accotellou a-i 4 de novembre tanto ch’o controllava i biggetti in sciô regionale Zena-Busalla.
L’aggressô, o Alsahhat Fares Kamel Salem, egiçian de 21 anni, o l’à corpio inte unna spalla e inte un brasso.
O dependente de Ferrovie o l’é stæto portou à l’uspiâ Villa Scassi e mandou à cà da lì à pöche oe.
A rattella a saieiva comensâ à bòrdo: a galante do zoeno, unna figgia de 16 anni, a l’avieiva spuou adòsso a-o cappotreno, mæximo o Alsahhat contra un passaggê.
I doî no gh’aivan de biggetto.
In sciâ banchiña da staçion de Rieu o Ventura o gh’avieiva mostrou un bacco piccin: «Ghe l’aiva apreuvo perché ea za stæto aggredio into passou», o l’à dito a-i carabinê.
À quello momento l’egiçian o l’avieiva tiou feua o cotello.
Dapeu o l’à contou a seu verscion: «O m’à corpio co-o bacco, pe quello gh’ò dæto».
Aspëtando de capî comm’a l’é anæta, o Alsahhat o l’arresta in prexon.
Barbê ammassou à 19 anni, prexon à vitta pe-i doî prinçipæ
O Tribunâ de Zena o l’à condannou a-a prexon à vitta i doî òmmi egiçien, ciammæ Bob e Tito, che a-i 23 de luggio do 2023 an ammassou e fæto à tòcchi o Mahmoud Abdalla, de 19 anni e da mæxima naçionalitæ, ch’o voeiva lasciâ a seu butega da barbê e denonçiâli pe sfrütamento.
O zoeno o l’ea stæto ammassou inte un appartamento de Sestri Ponente, donde o travaggiava ascì.
I seu prinçipæ aivan accattou apòsta un cotello e un marasso.
Dapeu l’an misso inte unna valixe, son anæti fin à Ciavai, gh’an taggiou e moen e a testa (mai ciù attrovâ) e l’an cacciou in mâ.
Nisciun di doî o l’à mai confessou.
Pe-o Tito o l’é stæto «un açidente», o Bob o no l’à mai finio d’accusâlo: «Lê o l’é un criminale, mi no gh’ò ninte da fâ».
I avvocati an za annonçiou o recorso in appello.
Açidente in sciô travaggio, operäio o cazze da un ponte de l’A6: mòrto
Ancon un mòrto in sciô travaggio in Liguria.
Un operäio de 26 anni o l’à perso a vitta a-i 4 de novembre dòppo avei fæto un xeuo de 20 metri da un ponte de l’autostradda A6, into træto tra l’Artâ e Saña.
L’òmmo, Ousrisme Mbow, originäio do Senegal, o l’ea apreuvo à travaggiâ in sce un pontezzo ch’o se saieiva destaccou.
L’autostradda a l’é arrestâ serrâ pe de oe, i soccorsci no son servii à ninte.
Dua a reaçion da Cgil: «A Region Liguria a va avanti à no applicâ a lezze regionale in sciâ seguessa into settô de autostradde, ottegnua con di sciòperi e de manifestaçioin».
A Cisl a l’arregòrda che i mòrti st’anno son za 16 in Liguria: «A-o neuvo prescidente Bucci domandemmo de mesue concrete pe fermâ l’emergensa».
Scontro Governo-scindacati, o Landini o ciamma a-a «sollevaçion soçiale»
Tenscion tra Governo e scindacati verso o sciòpero generale proclamou da Cgil e Uil pe-i 29 de novembre.
O segrettäio generale Maurizio Landini o l’à ciammou a «sollevaçion soçiale» contra a maneuvra.
O çentro-drita à l’attacco: «Ste poule gh’an i estremmi de un crimine», o l’à dito o Tommaso Foti de Fratelli d’Italia.
E into giorno do sciòpero de 24 oe do traspòrto pubrico o cappo da Lega Matteo Salvini o l’à commentou: «No permettiò de boicottâ l’Italia».
In ponto migranti i giudiçi de Catania e Romma an bloccou torna i trasferimenti in Arbania, ascì co-a lista di «Paixi segui» approvâ da-o Governo.
Polemiche pe l’incontro tra a prescidente Giorgia Meloni e o Fabio Pinelli, viçeprescidente do Csm, o cappo do quæ o l’é o Sergio Mattarella, ch’o saieiva stæto informou solo che à l’urtimo.
Figgia de 15 anni mòrta appiccâ, a moæ: «A no s’é ammassâ»
Unna figgia de 15 anni a l’é stæta attrovâ mòrta appiccâ into giardin de casa à Piazza Armerina, in Siçilia, a-i 5 de novembre.
A famiggia a l’aiva za programmou o mortöio, ma a Procua a l’à sexio o cadaveo pe fâ di atri açertamenti.
L’investigaçion a l’é stæta averta pe instigaçion a-o suiçidio, s’ipotizza un caxo de revenge porn.
Da-e deciaraçioin da moæ e da seu s’é vegnuo à savei de unna rattella violenta con unna compagna de scheua, dapeu de atre figge l’avieivan contornâ e offeisa pesantemente.
Ma a moæ a no credde ch’a se segge ammassâ: «A l’ea in zenoggio tutta ligâ, ma unna figgeua comm’a fa a ligâse fin a-i pê?
Gh’ea un groppo doggio a-o còllo e à l’erbo.
Veuggio giustiçia».
Violensa sessuale de gruppo à Palermo, sëi zoeni tutti condannæ
O Tribunâ de Palermo o l’à condannou tutti i sëi zoeni accaxonæ da violensa sessuale de gruppo in sce unna figgia de 19 anni do luggio do 2023 inte un cantê abbandonou.
A Procua a l’aiva domandou de peñe d’exempio: 12 anni pe çinque de loiatri, 10 anni e 8 meixi pe-o sesto.
A deçixon finale a l’é ciù legia: da un mascimo de 7 anni fin à 4 anni pe-o zoeno ch’o no l’à parteçipou a-i abuxi ma o l’é arrestou à ammiâ sensa defende a vittima.
«Falla imbriægâ, a-o resto ghe pensemmo noiatri», aivan dito quella seia à un barista da Vucciria.
«Ò ciammou aggiutto à chi passava, ma nisciun l’à fæto ninte – a stöia contâ da-a figgia –.
Ò criou basta, basta ma loiatri rieivan. Tanto o te piaxe, me criavan».
I imputæ, che no an mai domandou scusa, an sostegnuo ch’o fïse un rappòrto co-o consenso.
Stati Unii, o Donald Trump o l’é torna prescidente: «Fermiò e guære»
O Donald Trump o l’é o 47eximo prescidente di Stati Unii.
Co-o 51% di voti e ciù de 300 grendi elettoî o l’à battuo a Kamala Harris inte unna remontâ sensa pægi.
A-i sostegnitoî repubrichen à Palm Beach o l’à promisso «unna neuva etæ de l’öo» e o l’à asseguou: «Fermiò e guære».
Con lê o Elon Musk ascì.
«Açetto a desfæta, ma no a fin da lòtta», o commento de l’avversäia democratica à Washington.
L’Euröpa a s’é addesciâ sciätâ e co-a poia de neuvi driti da pagâ: o Macron e o Scholz reciamman à l’unitæ, o Orban o festezza.
O prescidente ruscio Vladimir Putin o s’é dito pronto à un descorso co-o Trump e lê o l’à confermou: «Penso che se parliemo».
O tycoon o no l’à cangiou d’opinion in scî migranti: «A deportaçion?
No gh’emmo unn’atra poscibilitæ».
Scciuppon da cantante Madonna in sce Instagram: «Un criminale condannou, violentatô e beghin o l’é stæto çernuo pe guiddâ o Paise».
A figgia transessuale do Musk a veu lasciâ l’America: «Chì no ghe veddo o mæ avvegnî».
Isræle, o Netanyahu o liçensia o Gallant.
Tifoxi aggredii à Amsterdam
O primmo ministro isrælian Benjamin Netanyahu o l’à liçensiou o ministro da Defeisa Yoav Gallant e o l’à nominou o passou ministro de l’Estranxeo Israel Katz.
«No gh’ea de confiansa un verso l’atro», a raxon dæta da-o Netanyahu.
«Son stæto scorrio pe l’investigaçion in scî 7 d’ottobre», a replica.
Intanto inte stradde d’Amsterdam gh’é stæto unna caccia ai tifoxi isrælien dòppo a partia de ballon Ajax-Maccabi Haifa pe l’Europa League.
O conto o l’é de 5 ferii e 60 arresti inte un gruppo de filo-palestineixi.
Pe Isræle o l’é un «attacco antisemita diretto».
I tifoxi an contou: «N’an fæto unn’inçenta e a poliçia a no n’à defeiso».
«An comensou loiatri, no doveivan vegnî», a verscion di pro-Pal.
Esprescioin de condanna son arrivæ da tutto o mondo.
Alluvion à Valençia, 223 mòrti e bratta adòsso a-o re da Spagna
O l’é montou à 223 l’urtimo conto di mòrti inta desastrosa alluvion che gh’é stæto inta provinsa de Valençia a-a fin d’ottobre, ma l’unitæ militare d’emergensa a l’à dito d’avei inandiou unna camia pe 400 cadavei, segno che i numei porrieivan cresce ancon ben ben con l’azzonta de tutti i despersci.
A Paiporta, un di paixi devastæ, dua contestaçion contra o re Felipe, a regiña Leticia e o primmo ministro Sanchez a-o crio de «assascin», con de persoñe che gh’an tiou da bratta apreuvo.
O premier o l’é stæto corpio con un bacco, i veddri da seu machina son stæti destruti.
O tempo grammo o l’à caxonou de inondaçion ascì in Catalogna, compreiso Barçeloña.
Universcitæ de Zena, studente incadenæ: «Voemo o portello contra a violensa»
De studente de l’Universcitæ de Zena an deçiso d’incadenâse a-e chinòlle do palaçio do rettô pe domandâ l’avertua de un portello contra a violensa, dòppo o caxo do professô d’architettua indagou pe avei spantegou di fotomontaggi pornografichi co-e imagine de facce de çerte figge.
I zoeni de l’organizzaçion Cambiare Rotta aivan za protestou e incontrou a prorettoa Dacrema, ch’a l’aiva annonçiou un «percorso pe avvardâ da-e violense de genere» e l’avertua de un «ponto de sostëgno», de respòste che no an satisfæto i studenti.
«Se me scrivan î incontro comme tutti i studenti», o l’à dito o rettô Federico Delfino.
Da lì à quarche giorno e vittime do professô d’architettua son intervegnue con un fuggetto anònimo attaccou inte l’universcitæ, donde piggian e distanse da Cambiare Rotta e domandan de ciantâla lì co-a «caccia a-e strie».
Caxo Toti, a guardia di finansa a l’acquixisce a pontâ de Report
A guarda di finansa a l’é anæta inti scagni da Rai à Zena pe acquixî a pontâ de Report anæta in onda a-i 27 d’ottobre.
In particolâ i inquirenti an vosciuo vedde l’intervista a-o Carmelo Griffo, l’imprenditô calabreise indagou inte l’investigaçion pe voto de scangio ch’a l’à da fâ co-o passou prescidente da Region Liguria Giovanni Toti e o seu cappo de gabinetto Matteo Cozzani.
A-a trasmiscion do Sigfrido Ranucci o Griffo o l’à contou d’avei aggiuttou o Domenico Cianci, candidou inta Lista Toti, in cangio de un condominio da renovâ: «Mi à dî a veitæ ò domandou do travaggio – o dixe – e lê o m’à dito che gh’ea a poscibilitæ».
Ma, stæto elezzuo conseggê, o Cianci «o no mantëgne e promisse», sostëgne l’imprenditô.
L’investigaçion a se porrieiva serrâ tra a fin de l’anno e i primmi meixi do 2025.
Aireue, zoeno de 23 anni o meue furminou da-o sciugacavelli
Tragedia à Aireue, in provinsa d’Impëia.
Un zoeno de 23 anni, Luigi Ciaccia, o l’é mòrto furminou into bagno de cà seu tanto ch’o deuviava un sciugacavelli.
Pâ ch’o se fïse tòsto lavou e pe quello o l’aiva i pê bagnæ.
A l’é stæta a moæ, ch’a stava lì con lê, à trovâlo in sciô pavimento e ciammâ i soccorsci.
I meghi an provou à sarvâlo, ma no gh’é stæto niente da fâ.
In sciô fæto i carabinê son apreuvo à indagâ pe capî percöse no l’é schittou o sarvavitta e se gh’é stæto un guasto à l’appægio ò a-o scistema elettrico.
A Procua d’Impëia a porrieiva dispoñe l’autopscia.
Caxo migranti, o Musk contra i giudiçi italien.
E o Mattarella o ghe responde
O Tribunâ de Romma o l’à sospeiso torna a detençion de 7 migranti do Bangladesh inti çentri in Arbania con tramandâ o caxo a-a Corte de giustiçia europea.
I giudiçi an dito che i critëi pe definî un Paise seguo son stabilii da-o drito europeo.
E in sciâ costion l’é intervegnuo o Elon Musk, imprenditô american ben ben vexin a-o Trump: «Sti giudiçi an da anâsene»; o l’à commentou in sce X, o social network de seu propietæ.
O cappo da Lega Matteo Salvini o gh’à dæto raxon, l’oppoxiçion a l’à invitou a Giorgia Meloni à”defende a Constituçion”.
Chi gh’à respòsto l’é stæto o prescidente da Repubrica Sergio Mattarella: «L’Italia a l’é un gran Paise democratico, a l’é boña à dâ a mente à lê mæxima», o l’à scrito inte unna nòtta, domandando a-o Musk de respettâ a sovranitæ e no dâ de leçioin.
Intanto a Corte constituçionale a l’à deciarou «inlegittime» de parte da lezze in sce l’autonomia differençiâ: o Parlamento o dovià intervegnî pe cangiâla.
Estremma drita, antagonisti e studenti: giornæ de scontri in Italia
Scontri e tenscioin inte stradde.
À Bològna a-i 9 de novembre gh’é stæto unna manifestaçion de movimenti de l’estremma drita e i gruppi antifascisti an çercou d’acciappâli, bloccæ da-a poliçia.
A prescidente do Conseggio Giorgia Meloni a l’à pontou o dio contra e violense: «Solidarietæ areo a-i òmmi e a-e dònne de fòrse de l’ordine».
O Salvini: «Beseugna serrâli sti çentri soçiali».
O scindico da çittæ Matteo Lepore contra o governo: «N’an mandou 300 camixe neigre».
A-i 15 de novembre studenti inte ciasse pe-o No Meloni Day, scontri a-o corteo à Turin co-i antagonisti: unna bomba artexanale a l’é stæta tiâ contra a poliçia e 15 agenti son finii à l’uspiâ.
À Romma se sbraggiava: «O Valditara a testa in zu».
Pe-o ministro de l’Interno Matteo Piantedosi «violense che no se peuan açettâ».
Figgiña mòrta in Toscaña pe avei collou unna pilla
Unna figgiña de un anno e mezo a l’é mòrta dòppo avei collou unna pilla.
A picciña a l’ea stæta recoverâ e mandâ à cà da l’uspiâ de Siena unna primma vòtta, dapeu i genitoî ghe l’aivan portâ torna.
Dòppo quarche giorno de recòvero a scituaçion a l’é pezoâ e a figgetta a l’é stæta stramuâ de premmua à Massa, donde a l’à finio de vive.
E seu condiçioin saieivan preçipitæ fòscia «pe-e sostanse lasciæ anâ da-a pilla ch’an caxonou de lexoin à l’aòrta», an scrito i meghi inte un papê.
In sciâ tragedia a Procua de Massa Carrara a l’à averto unn’investigaçion pe ammassamento corposo contra desconosciui.
Ucraina, o Trump o veu a fin da guæra anche sensa l’integritæ do territöio
O neuvo governo do Trump o daià a mente a-a paxe in Ucraina ciufito che a-o repiggio de l’unitæ do seu territöio.
À dîlo l’é stæto o Bryan Lanza, un conseggê do prescidente elezzuo di Stati Unii, con sostegnî che «a Crimea a l’é persa» e che da-o Zelensky s’aspetan «unna vixon realistica» da paxe.
O Washington Post o l’à parlou de unna telefonâ Trump-Putin, ma a Ruscia a l’à denegou: «Avanti in scî nòstri obiettivi».
Ma intanto o figgio do Trump o l’avverte o Zelensky in scî social: «Te leviemo fito a paghetta».
Inte un incontro a-a Casa Gianca o Joe Biden, ancon prescidente, o l’à invitou o Trump à no abbandonâ Kiev: «L’arrembo à l’Ucraina o l’é into nòstro interesse naçionale».
E dòppo doî anni se mescia a Germania: o cançellê Scholz o l’à ciammou o Putin.
Levante de Mezo, Hamas pronto a-o fermæ o feugo.
Neuvi attacchi di Houthi
Hamas o l’é «pronto» a-o fermæ o feugo e o domanda a-o Donald Trump de «fâ prescion» in sce Isræle, segondo un erto fonçionäio do movimento islamista palestineise.
O prescidente american o l’avieiva za approvou a propòsta de unna pösa pe-o Libano ch’a prevedde o retio de truppe e de arme de Hezbollah a-o confin con Isræle.
O prescidente isrælian Herzog o l’à vixitou o Biden ma o l’à definio o Trump «un campion de paxe».
Pe-o momento no s’afferma i attacchi à Gazza.
I Houthi son tornæ à menassâ e nave americañe into Mâ Rosso inte doe operaçioin despæge.
O Pentagono o l’à avvertio: «Ghe saià de conseguense pe-i attacchi inlegali».
Union europea, à reisego a Commiscion von der Leyen
À doe settemañe da l’investitua do Parlamento europeo, a neuva Commiscion da Ursula von der Leyen a va à reisego de cazze apreuvo a-a rottua tra e fòrse differente che â compoñan: popolari, soçialisti e liberali.
L’incontro organizzou co-i cappi Manfred Weber, Iratxe Garcia Perez e Valerie Hayer o no l’é servio à ninte.
I soçialisti no veuan votâ l’italian Raffaele Fitto comme viçeprescidente, o Ppe o l’é pronto à mandâ à muggio a Teresa Ribera.
A scituaçion a l’é ingarbuggiâ ancon de ciù da-e costioin interne di Paixi: a Spagna pe-o desastro de Valençia, a Germania pe-a proscimitæ de eleçioin donde l’Spd o se â zughià pe-o segondo pòsto con l’estremma drita.
Region, o Bucci o presenta a zonta: squaddra de tecnichi pe-a sanitæ
O Marco Bucci, neuvo prescidente da Region Liguria, o l’à presentou a zonta.
In sospeiso fin à l’urtimo l’assessô a-a sanitæ, in sciâ fin l’é stæto confermou o Massimo Nicolò (passou viçescindico de Zena) ch’o gh’avià da arente unna squaddra de tecnichi e un inedito Conseggio supeiô da sanitæ coordinou da-o Matteo Bassetti.
O viçeprescidente o l’arresta o Alessandro Piana da Lega e do mæximo partio o l’é o Paolo Ripamonti ch’o representa a provinsa de Saña, comme domandava quello territöio.
Fratelli d’Italia o mantëgne l’unica dònna, a Simona Ferro, insemme a-o Luca Lombardi.
Terso incarrego pe-o Giacomo Giampedrone, delongo stæto un sostegnitô do Toti, e pe-o Marco Scajola, passou con Forza Italia.
A-i 26 de novembre o primmo conseggio regionale, a settemaña apreuvo a zonta a vegnià offiçiâ.
A-i primmi de dexembre o Bucci o saià deciarou descheito da-a carrega de scindico.
Delitto Nada Cella à Ciavai, dòppo 28 anni se faià un proçesso
Dòppo 28 anni ghe saià un proçesso pe l’assascinio da Nada Cella, a zoena ammassâ à Ciavai a-i 6 de mazzo do 1996 into studio do commerçialista donde a travaggiava comme segrettäia.
A Corte d’appello de Zena a l’à accuggeito o recorso da Procua contra a deçixon da giudiçe Angela Nutini.
L’investigaçion a l’ea stæta torna averta graçie a-o travaggio da criminòloga Antonella Delfino Pesce e de l’avvocata da famiggia Sabrina Franzone.
Træ persoñe mandæ a giudiçio: a Anna Lucia Cecere, accaxonâ de l’ammassamento pe giöxia, o commerçialista Marco Soracco e seu moæ Marisa Bacchioni pe aggiutto e fäse deciaraçioin.
«Oua gh’ò o cheu ciù legio», e primme poule da Silvana Smaniotto, a moæ da Nada Cella.
«Son innoçente e no gh’ò ninte da fâ con sti fæti», o commento da Cecere.
A-i 2 de dexembre a primma udiensa pe çerne i elementi de preuva, a-i 6 de frevâ comensià o proçesso.
Tæramòtto into Zena: via o Gilardino, arriva o Vieira
Un furmine o l’é cheito in cà do Zena: a soçietæ a l’à sollevou da l’incarrego l’allenatô Alberto Gilardino.
A-o seu pòsto l’é stæto ciammou o Patrick Vieira, za stæto in sciâ banca do Nissa, do Crystal Palace e do Strasburgo.
A deçixon, arrivâ a-a cheita e con tutto che a squaddra a paiva in sciô repiggio, a l’à fæto arraggiâ tantiscimi tifoxi ch’an mostrou de scrite de contestaçion a-o campo de Pegi: «Vergheugna», un di messaggi pe-a propietæ.
«Graçie pòpolo do Zena, ve portiò delongo into cheu», l’urtimo saluo do mister.
«Oua l’é importante travaggiâ in sciâ confiansa, gh’é un gruppo ch’o saià ciù fòrte», o l’à dito o Vieira inta primma conferensa stampa.
Into passou o rappòrto co-o Balotelli o l’é stæto diffiçile, ma l’allenatô o l’assegua: «Ô conoscio ben, o l’é unna persoña ch’a me piaxe, anche comme zugou».
O çentro-scinistra o guägna doe Regioin ma o campo largo o lòccia
O çentro-scinistra o l’à guägno e eleçioin regionale in Emilia-Romagna e Umbria.
O Michele De Pascale o l’à battuo a Elena Ugolini co-o 56,77% di voti, a Stefania Proietti a l’é vegnua prescidente co-o 51,13% contra a Donatella Tesei.
In Emilia – donde l’affluensa a l’é stæta do 46,4%, manco a meitæ di elettoî – o Partio Democratico o l’é arrivou squæxi a-o 43%, a Lega (ch’a l’esprimmeiva tutti doî i candidæ) a l’é deruâ, Fratelli d’Italia o l’à fæto quarche passo inderê.
Intanto va avanti o scontro tra o Renzi e a scinistra into campo largo e s’aggrava a crixi do Movimento 5 Stelle.
O Governo o l’é apreuvo à studiâ unna nòrma pe sançionâ i magistrati che piggian de poxiçioin pubriche in sce di argomenti co-i quæ an da fâ.
Sciòpero di meghi, adexon à l’85%.
Tenscioin pe-i 29 de novembre
A l’é arrivâ à l’85%, segondo e stimme di scindacati, l’adexon a-o sciòpero naçionale de meghi, infermê e tutto o personale sanitäio contra a maneuvra inandiou pe-i 20 de novembre.
A protesta a l’à mandou à muggio un mion e 200mia prestaçioin.
«S’a no bastià pe fâ cangiâ a linia do Governo, oua semmo pronti a-e dimiscioin de massa», dixan.
A Cgil a va drita in sciô sciòpero generale di 29 de novembre: solo che e ferrovie saian tegnue feua dòppo a domanda do garante, confermou l’astenscion pe tutte e atre categorie, compreiso sanitæ e giustiçia.
O ministro di Traspòrti Matteo Salvini o l’à menassou a preçettaçion into nomme do «drito a-o travaggio di italien che no sciòperan».
O neuvo còdiçe da stradda o l’é lezze, alcolock pe chi beive tròppo
O neuvo còdiçe da stradda o l’é stæto approvou anche da-o Senato e oua o l’é lezze.
Tra e novitæ, bollette ciù cae e retio da patente pe chi guidda co-o telefonin, imbriægo ò drogou e pe chi abbandoña de bestie in sciâ stradda.
Pe-i monopattini arriva l’òbrigo de targa, casco e asseguaçion.
Uña de mesue ciù contestæ a l’é l’alcolock, un appægio ch’o l’impedisce d’açende a machina se l’autista o l’à bevuo tròppo e ch’o vegnià installou in scê vettue de chi l’é za stæto piggiou con un tascio ciù erto de 0,8 grammi a-o litro.
«Ciù seguessa e prevençion», o commento do ministro Salvini.
L’oppoxiçion a critica: «Solo di slogan, a l’é unn’occaxon mancâ».
I consummatoî temman unna baccâ pe-i çittæn.
Isræle, a Corte penale internaçionale a domanda l’arresto do Netanyahu
A Corte penale internaçionale, in sce domanda do procuou Karim Khan, a l’à emisso di ordini d’arresto pe crimini de guæra e contra l’umanitæ verso o primmo ministro isrælian Benyamin Netanyahu, o seu passou ministro da Defeisa Yoav Gallant e o cappo militare de Hamas Deif, che però Isræle o dixe d’avei ammassou.
«Unna deçixon antisemita, un neuvo proçesso Dreyfus», o l’à commentou o Netanyahu.
Da-i Stati Unii o Biden o refua l’atto da Corte.
Incangio l’Union europea, pe voxe de l’erto representante Borrell, o defende i giudiçi de l’Aja: «A l’é unna deçixon de un tribunâ ch’a dev’ëse respettâ e applicâ».
Into seu neuvo libbro o pappa Françesco o domanda d’indagâ se à Gazza s’é apreuvo à fâ «un genoçidio», a reaçion d’Isræle a l’é arrivâ fito: «A-i 7 d’ottobre gh’é stæto un massacro genoçida, da alantô femmo vai o drito à defendise».
L’Ucraina a porrià addeuvià i miscili americhen, o Putin: «Guæra globale»
O prescidente di Stati Unii Joe Biden o l’à dæto a luxe verde à l’Ucraina pe addeuviâ i miscili americhen, che peuan corpî fin à 300 chilòmetri de distansa, inti attacchi contra a Ruscia.
E dapeu o l’à autorizzou a fornitua de miñe anti-òmmo.
O Putin o l’à avvertio: «Con sta deçixon i Stati Unii sciuscian into feugo.
A guæra a l’é globale, no l’é dito che no corpimmo i Paixi ch’an fornio de arme à Kiev».
E intanto o l’à firmou un decreto ch’o permettià de responde con de arme nucleare à di attacchi convençionali ascì.
O Kim Jong Un, cappo da Corea do Nòrd, o parla de miscili studiæ pe piccâ in America.
I sostegnitoî do Trump, ch’o l’à guägno e eleçioin de fresco, attaccan o Biden: «O çerca a tersa guæra mondiale primma che mæ poæ o pòsse mette paxe», o l’à dito o figgio do tycoon.
Union europea, gh’é l’accòrdio in sciâ commiscion von der Leyen
In sciâ fin, dòppo longhe trattative e menasse fin a-o reisego che cazzesse tutto, l’é arrivou l’accòrdio in scê nòmine da neuva Commiscion europea.
L’é passou o pacchetto indicou da-a prescidente von der Leyen ch’o comprende a soçialista spagnòlla Ribera e l’italian Fitto de Fratelli d’Italia.
O Ppe o voeiva costrenze a Ribera a-e dimiscioin in caxo d’accuse da magistratua spagnòlla in sciâ gestion de alluvioin: e fòrse de maggioransa ghe l’an dæta boña, ma soçialisti e liberali an domandou che o Fitto o segge «independente da-o seu governo naçionale».
L’inteisa a saià formalizzâ a-a riunion plenäia do Parlamento europeo a-i 27 de novembre.
No ghe saià però i voti di Verdi, che à zugno ean stæti determinanti pe-o scì a-a von der Leyen.
A denonçia da conseggea Ghio: «Violentâ in casa à 12 anni»
«Gh’aiva 12 anni e stava into cheu da Zena di mosci quande son stæta violentâ tra e miage de casa mæ, ciù vòtte, pe di meixi, da-o dirigente de unn’açienda».
Con ste poule chì a Francesca Ghio, conseggea da Lista RossoVerde into Commun de Zena, a l’à denonçiou inta sala rossa de Palaçio Tursci o fæto do quæ a l’é stæta vittima.
Apreuvo à sta testimoniansa a Procua a l’à averto unn’investigaçion pe violensa sessuale aggravâ, sciben che l’é passou squæxi vint’anni e o crimine o porrieiva ëse anæto in prescriçion.
A Ghio, pe mezo do seu avvocato, a l’à fæto savei ch’a l’é pronta à conlaborâ e ch’a faià o nomme do responsabile.
«No ô fasso pe-a refæta ma perché de atre dònne no s’attreuvan inte unna scituaçion pægia».
A conseggea a l’é stæta ciammâ ascì da-a prescidente Giorgia Meloni
Primmo conseggio regionale co-o Bucci: «O prinçipio de un neuvo cammin»
Primma sescion do Conseggio regionale co-o Marco Bucci prescidente da Liguria, a-i 26 de novembre.
O neuvo governatô o l’à fæto zuamento: «O l’é o prinçipio de un neuvo cammin pe-a nostra region – o l’à dito into seu descorso –.
Voemo fâ quarcösa de megio de quello ch’emmo ancheu.
Voemo che se pòsse parlâ, ma in sciâ fin emmo da deçidde».
O Stefano Balleari o l’é stæto elezzuo prescidente do Conseggio, comme previsto, ma o l’à piggiou un voto de meno de quelli da maggioransa.
À l’incomenso i banchi de l’oppoxiçion son arrestæ veui perché i conseggê de minoransa ean in retardio.
«Vergheugna, ghe veu do respetto», o l’à dito o Bucci ch’o l’aiva za perso a paçiensa.
A-i 28 de novembre primma riunion da zonta ch’a saià presentâ a-o conseggio a-i 3 de dexembre.
Grua cheita in sce unna Rsa à Zena: 94 ançien portæ de feua
Unna grua de 24 metri a l’é cheita d’inte un cantê e a l’à piccou in sce unna Rsa.
O l’é capitou a-i 27 de novembre in stradda Domenico Chiodo, sotta o Righi.
Pe fortuña no gh’ea nisciun de sotta e no gh’é stæto manco un ferio.
A palaçiña, co-a covertua dannezzâ e arrestâ sens’ægua e rescädamento, a l’é stæta tutta desbarassâ inta neutte e i 94 ançien rescidenti an dovuo stramuâse inte de atre struttue ò à cà de famigge.
A Procua de Zena a l’à averto unn’investigaçion pe deruo corposo.
Da-i primmi açertamenti l’é vegnuo feua un problema de manutençion, visto che a tore de metallo a-a base da struttua a s’é destoccâ.
Oua besorrià capî chi gh’aiva a responsabilitæ.
I travaggi ean quelli pe tiâ sciù de neuve rescidense donde unna vòtta gh’ea l’instituto Liberti.
Sciòpero generale, Cgil e Uil: «Mezo mion de gente inte ciasse»
Mezo mion de gente in ciassa pe-o sciòpero generale ciammou da Cgil e Uil pe-i 29 de novembre.
O dæto o l’arriva da-o Maurizio Landini, segrettäio da Cgil ch’o l’à parteçipou a-a manifestaçion de Bològna.
Erta tenscion pe-a deçixon do ministro Matteo Salvini de preçettâ i louanti do traspòrto pubrico ch’an posciuo fermâse solo che pe quattr’oe.
A-o 70% in media l’adexon inte fabbriche, scheue, sanitæ, pòste, scagni pubrichi, giustiçia e buteghe.
À Turin scontri tra gruppi d’antagonisti e poliçia, bruxou de sagome co-e fotografie da prescidente Meloni, do ministro Crosetto e de l’amministratô delegou de Leonardo Cingolani.
Rattelle Forza Italia-Lega, va avanti a guæra into Movimento 5 Stelle
Settemaña de remescio pe-a politica italiaña.
A maggioransa a s’é scciappâ in sciô taggio do canone Rai: l’emendamento da Lega ch’o proponeiva de tornâ à 70 euro o l’é stæto refuou in commiscion co-o voto determinante de Forza Italia.
A prescidente do Conseggio Giorgia Meloni a l’à reciammou o çentro-drita, ma e rattelle à distansa son anæte avanti.
«A maggioransa a l’é à tòcchi», o commento da segrettäia do Pd Elly Schlein.
Pe-o Giuseppe Conte «o governo o no gh’é ciù».
Ma pròpio into Movimento 5 Stelle a crixi a pâ ancon viva.
L’assemblea constituente a l’à approvou i cangiamenti vosciui da-o cappo, tra i quæ l’eliminaçion do ròllo de garante.
O Beppe Grillo o l’à domandou che se vote torna: o se faià da-i 5 a-i 8 de dexembre.
I pagamenti co-e carte no fonçioñan ciù, corpa di travaggi in Svissera
Pagamenti elettrònichi into ravaxo in Italia apreuvo à un cavo taggiou pe errô in Svissera.
O guasto o l’é comensou inta mattinâ di 28 de novembre.
Imposcibile addeuviâ e carte e i appægi Pos, o problema o l’à interessou tutti i gii de pagamento.
Tanti asciddi anche o giorno apreuvo, anche inte di atri Paixi europëi, e gh’é za de categorie economiche che veuan unna refæta pe-i dinæ ch’an perso.
A corpa a l’ea di travaggi in sce un conduto do gazzo ch’an caxonou un gròsso danno a-a ræ ch’a sostëgne o serviçio.
A Banca d’Italia a l’à tegnuo sott’euggio e difficortæ operative patie da çittæn e impreise.
Isræle o l’annonçia a tregua con Hezbollah, Aleppo assediâ da-i jihadisti
O primmo ministro isrælian Benjamin Netanyahu o l’à annonçiou a tregua in Libano co-a regia di Stati Unii.
Træ raxoin pe fermâ o feugo con Hezbollah, o l’à dito: conçentrâse in sce l’Iran, renovâ e fòrse, spartî i fronti e isoâ Hamas.
Ma da lì à pöco o Libano o l’à denonçiou a violaçion di patti.
Intanto se travaggia à un accòrdio pe Gazza ascì, ma a trattativa a passa da-a liberaçion di ostaggi.
A Corte penale internaçionale a l’é disponibile à revocâ i ordini d’arresto contra o Netanyahu e o Gallant se Isræle o faià unn’investigaçion seria.
In Sciria i jihadisti an misso Aleppo sotta assedio, 250 mòrti inte doî giorni.
O Musk o parla torna: «A Commiscion europea a l’é antidemocratica»
O Elon Musk, imprenditô e oua componente da squaddra do Donald Trump, o l’é intervegnuo torna in sciâ politica feua di Stati Unii.
«A Commiscion europea a l’é antidemocratica – o l’à scrito in sce X, o seu social network – O Parlamento o dovieiva votâ drito in scê costioin, no lasciâ l’autoritæ a-a Commiscion».
Da Bruxelles l’é arrivou fito a replica: «A legittimitæ democratica da Commiscion a l’é bella ciæa à chisesegge ch’o che dagghe a mente».
Intanto a Ruscia a l’à attaccou e infrastruttue energetiche de l’Ucraina con çento miscili, dapeu o Putin o l’à parlou do Trump: «O l’é un politico asperto, bon à trovâ unna soluçion».
Romania in confuxon dòppo o voto, o fantaxima da Ruscia in scê eleçioin
Gran sciato in Romania dòppo l’imprevista vittöia do Calin Georgescu, candidou de l’estremma drita, a-o primmo gio de eleçioin pe-a prescidensa.
A Corte constituçionale a l’à commandou che se conte torna i voti di 24 de novembre, donca o segondo gio, fissou a-i 8 de dexembre, o porrieiva anâ ciù in là.
O Conseggio supremmo da defeisa o l’à indicou a Ruscia comme poscibile responsabile d’açioin pe imbroggiâ l’exito de eleçioin, co-o contributo de TikTok.
Tanto o Putin comme i cappi do social network an asseguou de no aveighe ninte da fâ.
O Bucci o presenta o programma in Region: «Veuggio a Liguria a statuto particolâ»
O prescidente da Liguria Marco Bucci o l’à presentou a zonta e o programma de governo in Conseggio regionale.
O l’à dito torna che o primmo obiettivo o l’é de «megioâ a qualitæ da vitta di liguri» e o l’à confermou ch’o vorrieiva unna Region à statuto particolâ comme o Friuli: «No semmo differenti, ghe n’emmo o drito anche noiatri».
Pe l’oppoxiçion o l’é un programma ch’o regòrda quello do Toti.
O Bucci o l’é stæto protagonista do primmo scciuppon de fotta inta sala do Conseggio contra quelli do Pd che l’interrompivan delongo.
A-i 5 de dexembre a primma sescion da zonta ch’a l’à instituio o Conseggio supeiô da sanitæ ligure.
Regazzificatô, i scindichi do Savoneise scrivan a-a Meloni: «Sciâ ferme tutto»
L’é repiggiou into Savoneise a battaggia contra o progetto do stramuo do regazzificatô da Piombino.
I scindichi di paixi interessæ an scrito unna lettia a-a prescidente do Conseggio Giorgia Meloni pe domandâghe de scassâ a proçedua dæto o «fòrte dissenso da poxiçioin politiche despæge».
O prescidente Bucci, ciammou à responde in sce l’argomento, o l’à replicou: «L’ò za dito un muggio de vòtte in campagna elettorale, son conträio.
Quarchedun no ghe credde, mi incangio faiò i fæti, faiemo vedde e cöse».
Tra l’atro, comme l’à osservou i componenti da Töa do territöio, o Governo o no l’à ancon nominou un neuvo commissäio.
Festival de Sanremmo, o Tar: «Assegnaçion a-a Rai inlegittima, ghe veu unna cæga»
O Tar da Liguria o l’à tegnuo pe inlegittima l’assegnaçion diretta de l’organizzaçion do Festival de Sanremmo a-a Rai da parte do Commun.
Da-o 2026 besorrià fâ unna cæga pubrica averta a-i operatoî do settô.
I giudiçi amministrativi an accuggeito in parte o recorso da Just Enteirtainment che do 2023 a l’aiva manifestou l’interesse pe-a titolaritæ di driti de sfrütamento econòmico e commerçiale do Festival.
Pe-a Rai no gh’é «nisciun reisego» che a manifestaçion a pòsse ëse organizzâ da di tersi.
O Sergio Cerruti, prescidente de l’Assoçiaçion di fonografichi e direttô da Just Entertainment, o se recilla: «O Davide o l’à ammassou o Golia, gh’é speransa anche pe-i ciù piccin.
Emmo scrito un tòcco de stöia».
Stellantis, o Tavares o l’à dæto e dimiscioin: o se ne va con 36 mioin d’euro
O Carlos Tavares o l’à presentou e dimiscioin da amministratô delegou de Stellantis, o gruppo ch’o l’à tiou drento a Fiat.
Pe anâsene o piggià 36 mioin d’euro.
O prescidente John Elkann o l’é stæto ciammou da-o Parlamento pe referî in sciâ crixi, ma lê o zinzaña.
O titolo o l’é preçipitou in borsa, scindacati e louanti son sciätæ.
O Salvini o l’à attaccou: «Quello che capita o mette angoscia».
Ma pe-o ministro de Impreise Adolfo Urso «gh’é e condiçioin» perché l’Italia a segge o çentro de l’industria de machine in Euröpa.
O governo o l’é apreuvo à travaggiâ pe mette ciù dinæ in sciô fondo pe l’automotive, anche ciù de 750 mioin, ma stavòtta no saian di inçentivi.
Delitto Cecchettin, o Turetta condannou a-a prexon à vitta
O Filippo Turetta o l’é stæto condannou a-a prexon à vitta pe l’assascinio da Giulia Cecchettin into novembre do 2023.
Inta sentensa i giudiçi de Veneçia an tegnuo feua e aggravante da cattivëia e do stalking e an dispòsto unna refæta de mezo mion d’euro a-o poæ Gino, 100mia à ciaschedun di fræ, 30mia pe-a madonnâ e o mæximo pe-o barba.
«Comme soçietæ emmo perso tutti.
A violensa de genere a va scombattua co-a prevençion, comme uman me sento battuo», e primme poule do poæ.
O zoeno o l’é stæto a sentî co-a testa bassa: «O l’à compreiso», o l’à dito l’avvocato.
A Giulia a l’é stæta ammassâ «da-a giustificaçion e da-o battisene l’anima» verso tutti i segni che fan pensâ a-i feminiçiddi, o commento da seu Elena.
O Beppe Grillo: «O Movimento 5 Stelle o l’é mòrto, ma a no l’é finia»
O Beppe Grillo o l’à registrou in sce un caro da mòrto o video into quæ o l’annonçia a fin do Movimento 5 Stelle, da lê fondou co-o Gianroberto Casaleggio, e a nascion de un neuvo progetto politico.
O movimento, o l’à dito, o l’é stæto «destruto» da-o Conte, stæto definio un «mago de Oz», ma «o l’avià un decorso mäveggioso».
Dapeu o l’à invitou à anâ à pe fonzi incangio che votâ torna in sciâ Constituente.
Into çentro-drita o Tommaso Foti o l’é o neuvo ministro do Pnrr a-o pòsto do Raffaele Fitto.
In sciâ tegnua da maggioransa a prescidente Giorgia Meloni in televixon a l’à dito: «Rattellemmo a-a mattin e bevemmo un gòtto de vin insemme a-a seia.
O governo o no cazzià».
Guæra çivile in Sciria, i jihadisti piggian e çittæ: za çentanæa de mòrti
L’é scciuppou torna a guæra çivile in Sciria.
I rebelli jihadisti sostegnui da-a Turchia an piggiou o contròllo d’Aleppo, pe di anni into mezo da conteisa, e son intræ à Hama, a tersa çittæ do Paise, con liberâ i prexonê.
L’obiettivo o l’é Damasco.
I mòrti son za de çentanæa.
O prescidente Al Assad o l’à deciarou: «O terroriximo o capisce solo o lenguaggio da fòrsa e con sto lenguaggio ô sciacchiemo con chi ô sostegnià».
Intanto a tregua in Libano a lòccia: Hezbollah o l’à tiou doî corpi de cannon verso unna postaçion militare isræliaña, Tel Aviv a l’à replicou con unna raffega d’attacchi.
Da-i Stati Unii o Donald Trump o l’avverte Hamas: «Se i ostaggi no saian lasciæ anâ o prexo da pagâ o saià tremendo».
Fransa, cheito o governo Barnier ma o Macron o no veu mollâ
A Fransa a l’é into ravaxo.
Co-o voto da moçion de çensua da parte di doî estremmi, à drita e manciña, o governo Barnier o l’é za cheito dòppo solo trei meixi, sensa manco avei portou à casa a maneuvra finançiäia.
O prescidente Emmanuel Macron o refua de dâ e dimiscioin e o çerca un neuvo primmo ministro.
O s’é dito pronto à restâ fin a-a fin de l’incarrego do 2027 e à mette in campo un «governo d’interesse generale» e unna «lezze particolâ» pe prorogâ a finançiäia.
O cappo de l’Eliseo, ch’o l’à attaccou o «fronte anti-repubrican», o l’à ciammou unna coaliçion allargâ à tutti i partii «che s’impegnan à no levâ a confiansa a-o governo».
A Romania a scassa e eleçioin pe-o prescidente: «Ingerense da-a Ruscia»
A Corte constituçionale da Romania a l’à scassou e eleçioin pe-a prescidensa ch’avieivan previsto o segondo gio de votaçioin a-i 8 de dexembre tra a candidâ filo-europea Elena Lasconi e o filo-ruscio d’estremma drita Calin Georgescu, arrivou primmo.
A deçixon a l’é arrivâ apreuvo che l’é stæto desvellou di papê reservæ in sce de presonte ingerense foreste, sorviatutto rusce, in sciâ campagna elettorale.
Intanto a Mæña ruscia a maneuvra into Mediterraneo de Levante: di miscili ipersònichi son stæti tiæ da doe nave davanti a-a Sciria.
Commun de Zena, o Pietro Piciocchi o presenta i neuvi assessoî
Co-a votaçion de l’urtima delibera into Conseggio do Commun, o prescidente da Liguria Marco Bucci o l’é descheito da scindico de Zena.
«Nisciun descorso – o l’à dito – sedonca me commeuvo».
A-o seu pòsto fin a-e neuve eleçioin o viçescindico Pietro Piciocchi, ch’o l’à annonçiou i neuvi assessoî inta sala rossa do Palaçio Tursci: o dirigente penscionou Ferdinando De Fornari o piggia e deleghe à Manutençioin, Travaggi pubrichi e ascì Infrastruttue strategiche; o Enrico Costa, za prescidente do Ceis, o daià a mente à Serviçi soçiali, Zoeni e Famiggia.
Un pö de remescio pe-i atri incarreghi: a Mobilitæ a va a-o Sergio Gambino, l’Ambiente a-o Mauro Avvenente, a Scheua a-a Francesca Corso.
Scontro in sce l’A10, un mòrto e unna dozzeña d’atteuscegæ
Un mòrto e unna dozzeña d’atteuscegæ inta seiaña di 12 de dexembre pe un açidente avvegnuo in sce l’autostradda A10, inte un træto à senso doggio tra Impëia e San Bertomê donde gh’ea di travaggi.
A bòtta tra unna vettua e unna giusterna piña de vin a l’à fæto scciuppâ un inçendio inte unna galleria.
L’òmmo ch’o guiddava a machina o l’é mòrto carbonizzou de drento, i atri an abbandonou i seu mezzi e an çercou de sciortî d’into tunnel, ma intanto an respiou ben ben do fumme: son stæti portæ a-i uspiæ d’Impëia e Sanremmo, squæxi tutti mandæ à casa dòppo i contròlli medichi.
A Sandöia a manda via o Sottil: o Semplici o l’é o neuvo allenatô
Neuvo cangio in sciâ banca da Sandöia: o Andrea Sottil o l’é stæto sollevou da l’incarrego, a squaddra a l’é stæta consegnâ a-o Leonardo Semplici.
Determinante a desfæta in Emilia pe 5-1 contra o Sassuolo.
O tecnico o l’ea stæto ciammou dòppo træ partie de campionato pe sostituî o Andrea Pirlo e o l’à guiddou o Döia pe trezze giornæ, portandolo in chinzeña poxiçion.
«Son arrivou pe çercâ de cangiâ o verso – o l’à dito o Semplici inta seu primma conferensa stampa à Zena –.
Ò trovou un gruppo ch’o me dà a mente, a clascifica a me mäveggia.
Oua emmo da comensâ torna squæxi da zero, o passou o conta pöco».
Scceuppo inte un depòxito de carburanti, çinque mòrti e 26 ferii
Unna neuva strage in sciô travaggio: çinque operäi son mòrti e 26 son arrestæ ferii into scceuppo avvegnuo a-i 9 de dexembre inte un depòxito de carburanti de l’Eni à Calenzano, a-e pòrte de Firense.
Doe persoñe son inte unna condiçion graviscima.
A Procua de Prato a l’à averto unn’investigaçion pe ammassamento corposo plurimo e atri crimini.
Pe-o momento no se parla de sabotaggio.
Inte quello momento s’ea apreuvo à tiâ sciù un carrello tanto che se formava unna nuvia de vapoî de carburanti e sto fæto o porrieiva ëse stæto uña de caxoin do scceuppo.
L’Eni a l’à denegou che ghe fïse doî travaggi de manutençion insemme.
O stabilimento o l’arrestià fermo pe tutto o tempo che ghe vorrià.
O direttô de l’Agençia de Intræ o se dimette, inta maneuvra ciù dinæ a-i ministri
O direttô de l’Agençia de Intræ Ernesto Maria Ruffini o l’à dæto e dimiscioin in polemica co-o governo.
«Scombatte l’evaxon a no l’é unna deçixon de parte», o l’à dito inte unn’intervista commentando e poxiçioin da prescidente Meloni e do ministro Salvini.
E sto chì o l’à replicou: «Bon travaggio, ma ch’o stagghe lontan da-e stacche di italien».
Intanto a maneuvra a cangia: ghe saià fin à un miliardo pe sostegnî l’industria de machine, i ministri che no son stæti elezzui a-o Parlamento gh’avian unna paga ciù erta, o Stato o piggià ciù dinæ da-e scommisse in sciâ Ræ.
A Cassaçion a l’à dæto a luxe verde a-o referendum in sce l’autonomia differençiâ, l’oppoxiçion a l’à invitou o governo à abrogâ a lezze.
Milan, dònna ammassâ da un camio: arrestou l’autista in fuga
Unna dònna de 34 anni a l’é mòrta investia da un camio into çentro de Milan tanto ch’a traversava a stradda co-i seu figgin binelli de un anno.
A tragedia a l’é avvegnua a-i 11 de dexembre.
L’autista, ch’o l’ea scappou, o l’é stæto arrestou dòppo de oe pe ammassamento straddale tanto ch’o louava inte unna cava.
A vittima a l’é peruaña, o camionista o l’é un italian de 24 anni.
Pe fortuña i doî piccin, ch’ean into carrossin, an reportou solo quarche granfigneuia.
O scontro o l’é capitou inte unna croxea con un semaforo.
O camio o giava à drita e o l’ea in regola co-o sensô pe-i ponti òrbi.
Sciria, o regimme do Assad o l’é cheito: Damasco inte moen di jihadisti
In Sciria l’é cheito o regimme do Bashar al-Assad.
A-i 8 de dexembre, dòppo dexe giorni de sollevaçion, i rebelli jihadisti son intræ à Damasco.
O cappo Al-Jolani o s’é inzenoggiou, o l’à baxou a tæra e o l’à dito: «L’avvegnî o l’é nòstro, o dittatô o l’é cheito e sta chì a l’é unna vittöia pe tutta a naçion islamica».
O rais o l’é scappou in Ruscia, donde o Putin o gh’à dæto a proteçion politica.
O Muhammad Bashir o l’é stæto nominou cappo do governo de tranxiçion.
Da Isræle squæxi 500 attacchi commandæ da-o primmo ministro Netanyahu pe impedî che i jihadisti piggessan e arme.
Da Damasco l’é sätou feua di còrpi con di segni de tortue e miggiæa de cadavei inte fòsse commun.
I Stati europëi se son spartii in sce l’avertua a-i pròfughi.
Guæra in Ucraina, o Trump o menassa de sciortî da-a Nato e de redue i aggiutti
O Donald Trump, prescidente elezzuo di Stati Unii, o l’à menassou de lasciâ a Nato «se no saiemo trattæ comme l’é giusto».
E dapeu o l’à parlou da poscibilitæ de redue i aggiutti à Kiev, levando ascì l’autorizzaçion dæta da-o Biden pe l’addeuvio di miscili americhen contra a Ruscia.
O Putin o no se fia guæi: «Aspëtemmo i fæti», o l’à dito.
Intanto cresce l’ipòtexi de mandâ de truppe europee in Ucraina pe mantegnî a paxe quande a guæra a saià finia: a poscibilitæ a l’é stæta in descorso inte un incontro co-o prescidente franseise Macron e o ministro Crosetto o l’à za offerto a disponibilitæ de l’Italia.
Crixi politica in Fransa, o Macron o çerne o Bayrou comme primmo ministro
O François Bayrou, de 73 anni, o l’é o neuvo primmo ministro da Fransa.
O prescidente Emmanuel Macron o l’à nominou a-i 13 de dexembre pe vegnî a-a fin da crixi averta eutto giorni avanti co-e dimiscioin do Michel Barner.
Prescidente do MoDem, o prinçipale partio de çentro, o Bayrou o l’à propòsto de «mette torna d’accòrdio i franseixi».
O l’aiva sostegnuo o Macron a-i primmi tempi, ma gh’ea stæto ascì de rattelle.
A Marine Le Pen, cappo do Rassemblement National, a no l’é contenta: «Prolongâ o macroniximo – a l’à dito – o pòrta solo a-o blòcco». La France Insoumise do Mélenchon o l’à annonçiou unna moçion de çensua de botto.
Camallo mòrto into pòrto de Pra, s’indaga pe ammassamento corposo
Un camallo de 52 anni, o Giovanni Battista Macciò, o l’é mòrto inta neutte tra i 17 e i 18 de dexembre tanto ch’o travaggiava into pòrto de Pra.
O l’ea apreuvo à controllâ i scigilli de un container inganciou à unna ralla quande o l’é stæto investio e ammassou da unn’atra ralla guiddâ da un collega, o Patrizio Randazzo.
Un terso camallo o l’é arrestou ferio.
A-a mattin apreuvo i scindacati an proclammou un sciòpero de 24 oe con di presciddi a-e intræ do pòrto.
O Randazzo o l’é sciortio feua poxitivo a-i cannabinòidi, ma o no l’ea in condiçion d’alteraçion segondo i exammi.
«M’é vegnuo un corpo de seunno dovuo a-a stanchessa, tròppo travaggio», o l’à dito à l’avvocato.
O l’é indagou pe ammassamento corposo e o gh’à di antefæti penali, un pe violensa e un atro pe rescistensa.
O Toti o særa o pattezzamento, oua o l’ascistià i paçienti da Lilt
O giudiçe Matteo Buffoni do Tribunâ de Zena o l’à açettou o pattezzamento pe-o Giovanni Toti, passou prescidente da Region Liguria.
A peña pe corruçion impròpia e finançiamento inleçito a l’é de doî anni e trei meixi, convertia inte 1.620 oe de travaggi à vantaggio da soçietæ ch’o faià pe-a Lilt (a lega pe-a lòtta contra i tumoî) con dâ a mente ascì à l’ascistensa a-i paçienti.
Con lê an pattezzou ascì o Paolo Emilio Signorini, passou prescidente de l’Autoritæ portuale, e l’imprenditô Aldo Spinelli, che dovian domandâ a consegna in preuva a-i serviçi soçiali.
Pe l’effetto da lezze Severino, o Toti o no porrià candidâse in Parlamento a-o manco pe sëi anni e pe-e carreghe amministrative o dovià domandâ a riabilitaçion dòppo ch’o l’avià scontou a peña.
Zena venduo à l’imprenditô romen Dan Şucu, primma vixita à Pegi
O Zena o l’é stæto venduo à l’imprenditô romen Dan Şucu.
L’annonçio offiçiâ o l’é arrivou drito da-a soçietæ: o Şucu o l’à sottoscrito l’aumento de capitale da 40 mioin, piggiandose coscì o 77% de açioin.
Za propietäio do Rapid Bucarest, o Șucu o l’é conosciuo comme o fondatô de Mobexpert, a ciù importante marca d’arredamento in Romania.
«Veuggio inandiâ unna conlaboraçion tra o Zena e çerti club de l’Euröpa de l’Est – e seu primme deciaraçioin –.
Vegnî açionista de referensa do Zena o l’é un önô e unna gran responsabilitæ».
O giorno apreuvo o l’à vixitou a squaddra à Pegi.
«O portià stabilitæ a-a soçietæ, o l’é ben ben poxitivo pe chi ghe travaggia e pe tutti i tifoxi», o l’à commentou l’allenatô Patrick Vieira.
Erta tenscion in sciâ maneuvra, neuvo scontro in sciô Musk
Erta tenscion pe-a politica naçionale apreuvo a-a maneuvra ch’a reçevià l’urtima approvaçion a-o Senato dòppo Dëna co-o governo ch’o gh’à misso adòsso a confiansa, za votâ da-a Camia.
Resta a polemica in scê indennitæ di ministri no elezzui: i stipendi no montian, ma ghe saià unna refæta de speise.
Into serrâ Atreju, a festa de Fratelli d’Italia, a prescidente Meloni a l’à promisso: «I çentri pe-i migranti in Arbania fonçionian».
Neuvo scontro in sciô Elon Musk, intervegnuo in sciô caxo Open Arms: «L’é asciurdo che o Salvini o segge proçessou pe avei defeiso o seu Paise», o l’à dito.
O senatô à vitta Monti: «Coscì se perde a dignitæ».
E a premier a l’à replicou: «Parlo con tutti ma no me fasso commandâ da nisciun».
Stellantis verso l’accòrdio co-o governo, ma a crixi do gruppo a va avanti
O Gruppo Stellantis e o governo italian, dòppo e dimiscioin de l’amministratô delegou Tavares, van verso l’accòrdio in sciô cian presentou in sciâ töa do ministëio de Impreise.
O programma o prevedde di investimenti pe 2 miliardi inte fabriche e atri 8 pe accattâ da fornitoî che travaggian in Italia da chì a-o 2032, modelli pe ciaschedun stabilimento pe-i eutto anni che vëgnan, tutto sensa aggiutti pubrichi a-a produçion.
O cian «o dà satisfaçion a-e nostre domande», o l’à dito o ministro Urso.
Intanto va avanti a crixi do gruppo: in Euröpa se registra un neuvo deruo de vendie.
Speleòloga serrâ inte unna barma, sarvâ dòppo 80 oe de travaggio
Gh’é vosciuo ottanta oe de travaggio sensa pösa di soccorritoî pe portâ à sarvamento a Ottavia Piana, a speleòloga de 32 anni arrestâ imprexonâ inta barma de Bueno Fonteno, inta Bergamasca, apreuvo à un deruo a-i 14 de dexembre.
A dònna, unn’esperta do Cai ch’a l’ea lì in spediçion con atri neuve compagni pe fâ di studdi, a l’é cheita caxonandose de frattue.
Pe tiâla feua an travaggiou 159 persoñe tra soccorso arpin e pompê.
«A l’é stæta lê a fâne do cheu», an contou.
Dapeu l’an portâ à l’uspiâ pe-o recòvero in terapia intensciva.
«Maiciù inte unna barma», a l’aiva dito ancon primma de sciortîne.
Do 2023 a l’ea arrestâ bloccâ into mæximo scito pe doî giorni con unna gamba rotta.
L’Ucraina a l’ammassa un generale ruscio, avertue da tutte doe e parte
O generale ruscio Igor Kirillov, commandante de truppe de defeisa nucleare, chimica e biòlogica, o l’é stæto ammassou inte un attentato à Mosca.
L’Ucraina a l’à revendicou l’attacco: «O l’ea un criminale de guæra e obiettivo legittimo».
Mosca a l’à ciammou «un atto de terroriximo» e a l’à promisso «vendetta da chì à pöchiscimo».
Intanto o prescidente Zelensky o l’à ammisso che l’Ucraina a no gh’à assæ de fòrse pe repiggiâse Donbass e Crimea con di mezzi militari e o conta in sciâ prescion da communitæ internaçionale.
O Putin o l’à averto a-e negoçiaçioin con Kiev «ma solo co-e autoritæ legittime» e o l’à dito d’ëse pronto à incontrâ o Trump.
Tregua à Gazza «mai stæta tanto vexiña».
Parla o Assad dòppo a fuga da-a Sciria
Cresce a speransa pe un accòrdio in sciâ tregua à Gazza.
Pe-i Stati Unii l’inteisa a no l’é mai stæta tanto vexiña, pe Hamas i incontri de Doha son «de sæximo e poxitivi».
O fermæ o feugo, da quello che se dixe, o porrieiva partî da-i 25 de dexembre.
Intanto, dòppo a cheita do seu regimme in Sciria e a fuga in Ruscia, parla torna o Bashar al Assad: «A mæ partensa a no l’ea programmâ e a no l’é intravegnua inte urtime oe da battagia.
Mosca a l’à domandou unn’evacuaçion a-a spedia a-a seia di 8 de dexembre».
A Sciria, o l’à azzonto, «a l’é inte moen di terroristi».
E l’Union europea a l’à za annonçiou unna miscion diplomatica pe parlâ co-i neuvi governanti jihadisti.
A Germania a score o cançellê Scholz, neuve eleçioin a-i 23 de frevâ
Crixi politica, e no solo econòmica, in Germania.
O cançellê Olaf Scholz, a-a fin de unna discuscion dua comme tutto, o no l’à incasciou a confiansa da-o Bundestag: solo 207 voti à seu sostëgno, 394 contra e 116 astegnui.
I todeschi tornian a-e eleçioin a-i 23 de frevâ, e tra l’atro sta chì a l’ea ascì l’intençion do seu partio.
Pe-i sondaggi però i conservatoî son quelli ch’an ciù poscibilitæ de guägna: a Cdu a l’é dæta a-o 31%, l’Spd a-o 17%.
O scontro o l’é stæto pròpio in scê politiche pe fâ repiggiâ l’economia: o Scholz o l’avieiva vosciuo fâ ciù debito pe sostegnî di investimenti pubrichi, pe-o cappo da Cdu Friedrich Merz i todeschi travaggian tròppo pöco.
A Piaggio Aerospace vendua a-a turca Baykar, luxe verde da-o ministëio
O ministëio de Impreise o l’à autorizzou i commissäi da Piaggio Aero Industries e Piaggio Aviation – e doe soçietæ che travaggian sotta o nomme de Piaggio Aerospace à vende tutti i stabilimenti à l’açienda turca Baykar, speçializzâ inta produçion de veicoli d’äia sensa pilòtto e tecnologie airospaçiale avansæ.
A vertensa a l’ea comensâ do 2018.
«Garantio o repiggio de l’açienda con unna vixon ciæa e ambiçiosa», o commento do ministro Adolfo Urso.
Pe l’assessô regionale Paolo Ripamonti o l’é «un passo importante pe-a Liguria».
I scindacati domandan de fâ ciæo in sce l’avvegnî e veuan de garançie pe-i sciti liguri.
Camallo mòrto à Pra, o collega: «Nisciuña rattella».
Indagou anche o Benvenuti
«Nisciuña rattella, fòscia o l’à perso o contròllo do mezzo».
L’à dito o collega do Patrizio Randazzo, o camallo ch’o guiddava a ralla ch’a l’à investio e ammassou o Giovanni Battista Macciò a-i 18 de dexembre into pòrto de Pra.
L’òmmo, ch’o l’ea in sciâ ralla ferma, o l’é stæto asbriou de feua e o l’à patio ciù frattue.
A Procua de Zena a l’à inscrito tra i indagæ pe ammassamento corposo sette persoñe, tra e quæ anche o console da Compagnia unica Antonio Benvenuti.
I avvocati do Randazzo van avanti à sostegnî a verscion do corpo de seunno.
L’ipòtexi de unna bæga tra lê e a vittima a no l’à trovou unna conferma.
A-i 27 de dexembre à Staggen gh’é stæto a çeimònia d’adio a-o Macciò.
Menasse a-i scindichi d’Impëia e Carcre, scrite in scê miage e un proiettile à casa
O scindico d’Impëia e prescidente da Provinsa Claudio Scajola o l’é stæto menassou con unna scrita comparia o giorno de Dënâ in sce unna miagia de Castrevegio.
«Scajola, per te infame ci son le lame», a frase in italian accompagnâ da-o disegno de unna messoia co-o martello.
«À sto fæto ghe dà a mente o ministëio de l’Interno à Romma», o l’à dito o scindico inta conferensa stampa da fin de l’anno.
Mæxima stöia pe-o Rodolfo Mirri, scindico de Carcre: seu moggê e seu figgio an trovou inta cascetta da pòsta un proiettile co-e seu lettie.
«No gh’ò nisciun sospetto particolâ – o l’à dito – ò a-o manco sò de no avei fæto ninte de grave.
Me ven da pensâ che segge nasciuo quarcösa inta campagna elettorale».
A giornalista Cecilia Sala arrestâ in Iran, a l’é in prexon da-i 19 de dexembre
A giornalista italiaña Cecilia Sala a l’é stæta arrestâ a-i 19 de dexembre à Teheran, a capitale de l’Iran.
Da unna settemaña a s’attreuva in isoamento inta prexon de Evin, donde se særa i contestatoî politichi.
Ma a raxon do seu arresto a no l’é stæta formalizzâ.
A Sala, ch’a l’à posciuo telefonâ à seu moæ e a-o compagno e a gh’à dito ch’a stà ben, a l’ea lì con un regolare visto giornalistico pe-o seu podcast pe Chora News.
A l’aiva da tornâ a-i 20 de dexembre.
«Travaggiemo co-a mascima discreçion pe portâla torna in Italia», o l’à dito o ministro de l’Estranxeo Antonio Tajani.
A-i 17 de dexembre un iranian reçercou inti Stati Unii con l’accusa de vende de arme a-i terroristi o l’ea stæto arrestou à l’airopòrto de Malpensa.
Maneuvra finançiäia approvâ a-a Camia, se dimette o relatô de maggioransa
A maneuvra finançiäia a l’é stæta approvâ a-a Camia co-e dimiscioin do relatô de maggioransa Guido Liris de Fratelli d’Italia.
Unna protesta contra l’andio d’examinâ a lezze solo inte unna ramma do Parlamento, comme capita da-o 2018 in avanti: «Domando a-o prescidente de fâse mediatô pe tornâ a-a lettua doggia», o l’à dito.
E oppoxiçioin van à l’attacco: «O Parlamento o l’é misso a-o landon».
O ministro de l’Economia Giancarlo Giorgetti: «Pronti à cangiâ e regole, ma deve fâlo o Parlamento».
O governo o l’à pòsto a domanda de confiansa in sciô testo.
O pappa Françesco o l’arve o Giubileo, unna pòrta santa inta prexon de Rebibbia
O pappa Françesco o l’à prinçipiou o Giubileo 2025 con l’avertua da pòrta santa da baxilica de San Pê a-i 24 de dexembre.
«Sta chì a l’é a neutte che a pòrta da speransa a s’é desarrembâ in sciô mondo», o l’à dito o pontefiçe.
Into giorno de San Steva o Françesco o l’à averto a segonda pòrta, quella inta prexon de Rebibbia, fæto unico inta stöia: «O l’é un dòmmo de dô e de speransa», e poule do pappa, che a-i detegnui o l’à domandou pròpio de «no perde mai a speransa».
Dapeu o l’à ciammou de «forme d’amnistia ò de remiscion da peña».
O ministro da Giustiçia Carlo Nordio, ch’o l’ea presente à Rebibbia, o l’à commentou: «No n’emmo parlou».
Airoplan de l’Azerbaijan preçipitou in Kazakhstan: «Abbattuo da un miscile ruscio»
Un airoplan de l’Azerbaijan Airlines, partio da Baku e in viægio pe Grozny in Cecenia, o l’é preçipitou à Dënâ in Kazakhstan dòppo ch’o l’à cangiou de rotta pe unn’emergensa à bòrdo.
O conto o l’é de 38 mòrti, atre 32 persoñe se son sarvæ perché a parte derê a s’é destaccâ avanti che l’appægio o piggesse feugo.
Segondo o governo de l’Azerbaijan e i Stati Unii, à caxonâ o desastro saieiva stæto un miscile ruscio.
A Nato a l’à domandou unn’investigaçion.
Intanto o Trump o l’à dito ch’o veu incontrâ o Putin primma che se peu e ch’o mettià fin a-a guæra in Ucraina a-a spedia.
O prescidente ruscio ascì o ciamma «a fin da guæra», a Slovacchia a se mette à dispoxiçion pe-e negoçiaçioin.
Guæra à Gazza, ancon nisciuña tregua: à Dënâ i figgeu meuan de freido
No s’afferma manco à Dënâ a guæra à Gazza.
Inta neutte di 25 de dexembre unna figgeua da nascion a l’é mòrta a-o zeo, e coscì atri doî figgin inte urtime settemañe inti campi pe-i pròfughi.
O primmo ministro isrælian Netanyahu o l’à parlou de «pasci avanti» inte negoçiaçioin con Hamas pe-a liberaçion di ostaggi, ma l’organizzaçion palestineise a l’à reportou che e «neuve» condiçioin d’Isræle fan tardâ o fermæ o feugo.
À Damasco çentanæa de persoñe an manifestou in defeisa di driti di crestien dòppo l’inçendio de un erbo de Dënâ pe man de combattenti incappussæ.
Germania, attentato à Magdeburgo: çinque mòrti e ciù de 200 ferii
Attentato à Magdeburgo, in Germania, a-i 20 de dexembre: un òmmo a-a guidda de unna machina o l’à investio de gente a-o mercatin de Dënâ.
Çinque persoñe son mòrte, tra e quæ un figgeu de neuv’anni, e ciù de 200 son arrestæ ferie, unna quaranteña in condiçioin pesante.
L’attentatô o l’é o Taleb Al Abdulmohsen, un mego de l’Arabia Saudita, passou mossulman ch’o l’accaxonava a Germania de voei «islamizzâ l’Euröpa» e indicou comme vexin a-o partio d’estremma drita Afd (che intanto o l’à ciammou e dimiscioin do cançellê Olaf Scholz).
O l’é vegnuo feua poxitivo à l’examme de dröghe e o saià sottopòsto à unna periçia pscichiatrica.
Pronto soccorso pin de gente, l’oppoxiçion a l’attacca o Bucci
Pronto soccorso into ravaxo in Liguria inti giorni dòppo o Primmo de l’anno.
O scceuppo de l’influensa into periodo de Dënâ, con ciù pöchi meghi in serviçio, o l’à fæto ammuggiâ çentanæa de paçienti inti uspiæ.
L’oppoxiçion a l’à pontou o dio contra a zonta do Marco Bucci, ch’o l’aiva za vixitou e struttue zeneixi.
L’assessô a-a Sanitæ Massimo Nicolò o l’à dito che sta scituaçion a l’ea prevista e che o cian pe dâ resciöo a-i pronto soccorso co-i studdi averti inti giorni de festa o l’à fonçionou.
A strategia pe l’avvegnî a comprende di letti inte Rsa à dispoxiçion di uspiæ pe levâ i ançien da-i corridoî.
I gruppi de minoransa an domandou de convocâ unna commiscion Sanitæ a-a spedia.
Tentativo d’ammassamento à Certosa, òmmo trovou stramortio a-o Primmo de l’anno
Un òmmo de 43 anni de naçionalitæ ecuadoriaña o l’é stæto trovou stramortio à Certosa a-a mattin do Primmo de l’anno.
O Pablo Edoardo Laniz Vargas – sto chì o seu nomme – o l’é stæto aggredio, fòscia perché o dava tròppo fastidio into festezzâ, e o l’é finio in rianimaçion à l’uspiâ Galliera con un traumatiximo a-a testa.
A Procua de Zena a l’indaga pe tentativo d’ammassamento.
I carabinê son apreuvo à controllâ e registraçioin de telecamere pe arrivâ a-o responsabile: segondo loiatri a violensa a l’ea fruto de unna spediçion punitiva e l’é bon che ghe fïse ciù persoñe.
Protesta pe l’aumento di pedaggi de autostradde, a Region a blòcca e tariffe di treni
O 2025 o l’é comensou co-a montâ de tariffe pe-i treni e e autostradde in Liguria.
I primmi, previsti da-o contræto de serviçio con Trenitalia inta mesua do 2,5%, son stæti bloccæ da-a Region: «No se peu açettâ che i utenti pagan de ciù con tutti i asciddi ch’an da patî», o l’à dito l’assessô Marco Scajola.
A-i 9 de zenâ arrivià un provedimento, intanto se peu domandâ inderê i dinæ pagæ in de ciù.
Incangio l’é stæto confermou l’aumento di pedaggi de l‘1,8% in sciâ ræ de Autostrade per l’Italia.
O deputou do Partio Democratico Lorenzo Basso o l’à domandou a-o ministëio de tegnî feua a Liguria, o conseggê regionale Roberto Arboscello o l’à ciammou l’intervento da zonta Bucci.
Caxo Cecilia Sala, l’Iran o veu a liberaçion do Abedini arrestou à Malpensa
S’ingarbuggia o caxo da giornalista italiaña Cecilia Sala, arrestâ in Iran a-i 19 de dexembre pe «violaçion de lezze da Repubrica islamica», comme l’à dito o governo.
Teheran a veu a liberaçion do Mohammad Abedini Najafabadi, iranian arrestou à Malpensa a-i 16 de dexembre, do quæ i Stati Unii domandan l’estradiçion.
A moæ da Sala, Elisabetta Vernoni, a l’à incontrou a prescidente do Conseggio Giorgia Meloni co-i ministri competenti e a l’à ciammou o scilençio stampa pe no compricâ ancon de ciù o dafâ.
A giornalista a l’à fæto savei ch’a dòrme in tæra, a-o freido, e gh’an levou i speggetti.
O Abedini o s’é defeiso con dî ch’o l’é un studioso e no un terrorista.
O seu avvocato o l’à domandou i arresti in cà, a Procua a l’à dæto un pai negativo.
Primmo de l’anno, 309 ferii in Italia e un zoeno ammassou da un carabinê
Son stæti 309 i ferii in Italia inti festezzamenti pe-o Primmo de l’anno, i ciù tanti di urtimi anni.
Pe 69 de loiatri gh’é stæto beseugno do recòvero à l’uspiâ pe bruxeuie, lexoin a-i euggi e a-e moen caxonæ da-i furgai, ma ascì corpi de pistòlla e cotellæ.
O ciù piccin o l’aiva solo doî anni, à Napoli.
Neutte de sangue à Villa Verucchio, in provinsa de Rimini, donde un zoeno egiçian de 23 anni o l’à accotellou quattro persoñe e dapeu o s’é asbriou contra i carabinê: un di militari o l’à ammassou tiandoghe co-a pistòlla e oua o l’é indagou pe defeisa stramesuâ.
Arrestou à Romma o Gianni Alemanno.
Sardegna, a Todde deciarâ descheita
O Gianni Alemanno, passou scindico de Romma e fondatô do movimento Indipendenza!, o l’é stæto arrestou a-o derê de l’anno con l’accusa d’avei violou e regole in sciâ mesua di travaggi à vantaggio da soçietæ.
L’urtima neutte do 2024 o l’à passâ in prexon à Rebibbia.
O Alemanno o l’ea stæto condannou à un anno e dexe meixi pe traffego d’influense inleçite inte l’investigaçion Mondo de Mezo.
Tæramòtto politico in Sardegna: a prescidente da Region Alessandra Todde, elezzua con progrescisti e Çinque Stelle, a l’é stæta deciarâ descheita da-a Corte d’appello pe de inregolaritæ in scê speise da campagna elettorale.
Oua l’urtima poula a tocca a-o Conseggio regionale.
Attentato à New Orleans, machina in scê gente: 15 mòrti e 30 ferii
Chinze persoñe son mòrte e atre 30 son arrestæ ferie inte un attentato à New Orleans inta neutte do Primmo de l’anno.
Unna machina a l’à investio e gente à Bourbon Street, into quartê franseise da çittæ.
L’assascin, ch’o l’à ascì sparou con unn’arma, o l’é o Shamsud-Din Bahar Jabbar, 42 anni, veteran de l’exerçito american, ch’o l’aiva di problemi finançiäi dòppo o divòrçio.
A poliçia a l’à ammassou.
Inta machina gh’an trovou unna bandea de l’Isis e de bombe.
À Las Vegas unna Tesla a l’é scciuppâ a-i 2 de zenâ davanti à un Trump Hotel, caxonando 7 ferii.
De drento gh’ea un atro militare, Matthew Alan Livelsberger, ch’o s’é ammassou con un corpo de pistòlla.
Segondo l’Fbi no gh’é de ligammi tra i doî fæti.
A Ruscia a l’à serrou i bronzin do gazzo, o Putin o festezza 25 anni a-o poei
Co-o prinçipio do 2025 a Ruscia a l’à serrou i bronzin do gazzo à l’Euröpa, apreuvo a-o descazze do contræto de çinque anni firmou da Mosca e Kiev a-a fin do 2019.
L’interruçion da fornitua a representa «uña de ciù gren desfæte da Ruscia», o l’à dito o prescidente ucraino Zelensky.
Pe l’Union europea gh’é «quattro rotte alternative».
Intanto o Putin o l’à festezzou 25 anni a-o governo: «Poemo ëse pin d’orgheuggio pe quello che s’é fæto».
O Elon Musk o l’à definio o Zelensy «o campion de laddroniçi de tutti i tempi» e o prescidente todesco Steinmeier un «tiranno antidemocratico» con prevedde «unna vittöia epica pe l’Afd» a-e eleçioin di 23 de frevâ.
Desastro in Corea do Sud, açidente inte un airopòrto: 179 mòrti
Un airoplan da compagnia à bon patto Jeju Air da Corea do Sud, partio da Bangkok in Thailandia, o l’é anæto à piccâ inte l’airopòrto de Muan a-i 29 de dexembre.
O conto definitivo o l’é de 179 mòrti e 2 scampæ.
O l’é o pezo desastro d’airoplen mai avvegnuo into Paise asiatico.
L’açidente o saieiva stæto caxonou da un guasto a-o carrello de l’appægio, ch’o no se saieiva averto apreuvo a-o scontro con un sciammo d’öxelli inta fase d’atterraggio.
A poliçia coreaña a l’à fæto de perquixiçioin inti scagni da compagnia pe «determinâ a-a spedia a caxon e a responsabilitæ de st’açidente».
Eleçioin, o çentro-drita ligure o l’indica o Piciocchi comme candidou scindico
O viçescindico de Zena Pietro Piciocchi o l’é stæto indicou da-a coaliçion de çentro-drita in Liguria comme candidou a-e eleçioin pe-o Commun che se tegnian à mazzo.
A deçixon definitiva a tocchià a-i cappi naçionali di partii.
O l’é stæto o prescidente da Region Marco Bucci à dâ l’asbrio ciammando unna riunion con tutti i segrettäi regionali a-i 10 de zenâ: «Saieiva ben che tutti ghe dessan unna bòtta, da l’atra parte no gh’é nisciun», o l’à attaccou.
Inti progrescisti, defæti, a discuscion a l’é ancon averta.
O cappo de l’oppoxiçion Andrea Orlando o l’à dito che o candidou o porrieiva arrivâ a-i primmi de frevâ e ch’o porrià ëse çivico ò politico, basta ch’o segge bon à unî tutte e fòrse.
Tragedia à San Pê d’Æña: unna seu a s’ammassa, l’atra a l’é graviscima
Tragedia a-a mattin di 7 de zenâ inte un palaçio de San Pê d’Æña, donde doe seu son cheite into pòrtego da-o quarto cian.
A ciù zoena (31 anni) a s’é cacciâ de seu voentæ e a l’é mòrta, l’atra (34 anni) a l’à çercou de fermâla e a l’é arrestâ gravemente feria.
Da-i fæti che l’é vegnuo feua, quella ch’a s’é ammassâ a l’aiva poia che ghe levessan i quattro figgi pe consegnâli a-o poæ.
O passou maio o l’ea stæto condannou à quattro meixi pe mätrattamenti.
«O Segnô o m’aspeta», a l’aiva scrito o giorno primma.
A Procua de Zena a l’à averto unn’investigaçion pe instigaçion a-o suiçidio.
A dònna ch’a s’é sarvâ a no sa ancon da mòrte da seu, pe quello a no l’é stæta sentia da-i inquirenti.
Intanto o Tribunâ o no l’à posciuo che deçidde de consegnâ i figgi a-o poæ, dæto ch’o no l’à trovou de raxoin conträie: l’òmmo o l’ea stæto accaxonou de lexoin, ma no gh’ea de preuve.
Corruçion, o Spinelli o fa recorso in Cassaçion e o l’accaxoña o Toti
L’imprenditô Aldo Spinelli o l’à fæto recorso in Cassaçion contra o pattezzamento pe corruçion into proçedimento ch’o l’à toccou anche o passou prescidente ligure Giovanni Toti.
A contestaçion a l’é in sce l’occupaçion abuxiva de l’area ex Enel.
Ma into papê scrito da-i avvocati gh’é ascì de accuse a-o Toti: segondo sta texi l’ea stæto lê à sponciâ o Spinelli à dâghe di dinæ con quella che ciamman «concuscion criptica», un rappòrto ch’o pâ da amixi, ma o l’é finalizzou à ottegnî di vantaggi graçie a-o seu ròllo.
Intanto a giudiçe Paola Faggioni a l’à decretou l’archiviaçion pe-o figgio Roberto Spinelli perché o no saiva ninte di accòrdi tra o poæ, o Toti e o Signorini.
A Cecilia Sala a l’é tornâ in Italia, pe l’Iran «nisciuña repicca»
A l’é tornâ à cà a Cecilia Sala, a giornalista italiaña fæta prexonea in Iran a-i 19 de dexembre e liberâ a-i 8 de zenâ.
À piggiâla à l’airopòrto de Ciampino gh’ea i genitoî, o galante, o ministro de l’Estranxeo Antonio Tajani e a prescidente do Conseggio Giorgia Meloni ch’a gh’à dito: «Oua t’æ da stâ queta, t’ê stæta fòrte».
O poæ o l’à ringraçiou o governo pe-o «travaggio straordenäio».
«Son imbarlugâ e contentiscima – e primme poule da giornalista –.
No ò dormio pe di giorni, ò cento quande ò visto o çê».
A portavoxe do governo de Teheran a l’à dito che l’arresto o no l’ea unna repicca pe quello do Mohammad Abedini Najafabadi, l’inzegnê iranian bloccou à Malpensa in sce domanda di Stati Unii.
Pe-a Meloni a liberaçion da Sala a l’é stæta «un gran zeugo de squaddra.
L’emoscion ciù grande, dî a seu moæ ch’a tornava».
Incontro Meloni-Trump, scceuppa o caxo Starlink ma o Governo o denega
Un muggio de polemiche dòppo l’incontro inti Stati Unii tra a prescidente do Conseggio Giorgia Meloni e o Donald Trump.
In scê voxe de unn’inteisa pe unna fornitua da un miliardo e mezo da parte de SpaceX, l’açienda do Elon Musk ch’a produxe o scistema satellitare Starlink, Palaçio Chigi o l’à denegou: «Normali approfondimenti».
Dapeu, inta conferensa stampa pe-o prinçipio de l’anno, a Meloni a l’à dito: «Co-o Musk no ò mai parlou de Starlink, o no l’é un reisego pe-a democraçia.
E interferense son quelle do Soros».
A premier a l’à antiçipou ch’a porrieiva anâ à l’insediamento do Trump a-i 20 de zenâ.
À chi gh’à domandou s’a se candidià torna do 2027 a l’à respòsto: «No ô sò, faiò quello che serve a-o çentro-drita».
Dònna ammassâ da-o maio in casa, un atra accotellâ e feria inte un parchezzo
Unna dònna de 29 anni, Eliza Stefania Feru, a l’é stæta ammassâ da-o maio à Gualdo Tadino, in Umbria, a-i 6 de zenâ.
L’òmmo, Daniele Bordicchia de 38 anni, o gh’à sparou un corpo de pistòlla in casa con l’arma de serviçio detegnua pe-o seu travaggio de guardia privâ.
Dapeu o l’à giâ verso lê mæximo e o s’é ammassou.
Inta mæxima giornâ à Seriate, in provinsa de Bergamo, unna dònna de 39 anni a l’é stæta accotellâ da seu maio into parchezzo de un supermercou: a l’é in condiçioin grave.
L’òmmo o l’ea za stæto denonçiou pe mätrattamenti.
Inçendio apocalittico à Los Angeles, 10mia construçion à feugo e dexe mòrti
Inferno de feugo à Los Angeles, inti Stati Unii.
Un inçendio grandiscimo o l’à bruxou 14mia ettari de terren e 10mia construçioin, costrenzendo à l’evacuaçion de 200mia persoñe.
O conto o l’é de dexe mòrti, ma o monta delongo.
S’astimma za 150 miliardi de danni.
E sciamme an devastou o quartê Pacific Palisades, donde ghe vive ben ben di personaggi do cine e gente milionäie comme o Billy Crystal, a Diane Warren e a Paris Hilton.
O feugo o l’à fiña destruto l’icònico Sunset Boulevard.
«O l’é o pezo desastro de natua inta stöia da çittæ», o l’à dito o cappo di pompê.
O prescidente elezzuo Donald Trump o l’à accaxonou i democratichi: «N’an reduto in çenie».
O Joe Biden, ancon in carrega, o l’à scassou a vixita a-o pappa Françesco.
O Trump o veu conquistâ Panamà e Groenlandia, l’Euröpa a ô condanna
O prescidente elezzuo di Stati Unii Donald Trump o no l’escludde d’addeuviâ a fòrsa militare pe reconquistâ o canâ de Panamà e annette a Groenlandia, territöio da Danimarca da-o 1953.
O l’à dito inte unna conferensa stampa à Mar-a-Lago.
In ciù o l’à menassou l’uso da fòrsa econòmica contra o Canada e o l’à annonçiou de voei cangiâ de nomme a-o Gorfo do Mescico, ch’o vegnieiva «d’America».
O l’à confermou ascì ch’o domandià o 5% do Pil a-i amixi da Nato.
Da l’Euröpa arriva ben ben di mogogni: «E frontee no se cangian co-a fòrsa».
Intanto o tycoon o l’é stæto condannou pe-o caxo di pagamenti a-a passâ pornostar Stormy Daniels: o no l’anià in prexon, ma o saià o primmo prescidente american pregiudicou.
Ucraina, neuvo attacco in Ruscia.
Isræle contra Hezbollah, speranse pe Gazza
L’exerçito ucraino o l’à inandiou un neuvo attacco inta region ruscia do Kursk, stæto cacciou inderê segondo o governo de Mosca.
A-a giornâ d’ancheu Kiev a l’à perso squæxi a meitæ di territöi ch’a l’aiva conquistou a stæ passâ inte quella zöna.
O prescidente ucraino Zelensky o l’é stæto à Romma pe incontrâ a Meloni e o Mattarella (invitou à Kiev) ch’an confermou o sostëgno de l’Italia a-o seu Paise.
Into Levante de Mezo Isræle o l’accaxoña Hezbollah de no osservâ e condiçioin da tregua e o l’avverte za ch’o l’addeuvià a fòrsa.
Ma o segrettäio de Stato american Blinken à Pariggi o l’à dito che l’accòrdio pe un fermæ o feugo inta Striscia de Gazza o l’é «assæ vexin».
A Liguria tutta insemme: «Basta pedaggi in scê autostradde»
A Liguria a domanda à unna voxe sola de levâ ò redue i pedaggi pe-e autostradde piñe de cantê.
À mettilo pe scrito gh’é un papê votou in conseggio regionale da tutte e fòrse politiche, maggioransa e oppoxiçion, co-a benediçion do prescidente Marco Bucci: «L’é arrivou o momento de fâse sentî – o l’à deciarou –.
L’obiettivo o no l’é pagâ ciù pöco, ma de mandâ o messaggio che e autostradde an da fonçionâ.
Se o scistema o no fonçioña no l’é giusto domandâ o prexo pin».
Anche in Commun à Zena l’é passou un provedimento pægio, con un voto conträio e tutti i atri d’accòrdio.
O Bucci o l’à annonçiou che a settemaña che vëgne ghe saià un incontro co-a soçietæ Autostrade à Zena e se ne parlià ascì a-i 23 de zenâ à Romma.
Condanna de un anno à quattro poliçiòtti ch’an piccou un giornalista
A Corte d’appello de Zena a l’à condannou à un anno de prexon i quattro poliçiòtti ch’an piccou e bacchezzou o giornalista Stefano Origone inti scontri tra manifestanti antifascisti e poliçia in ciassa Corvetto a-i 23 de mazzo do 2019, in occaxon de un comiçio de CasaPound.
A peña a l’é sospeisa co-a condiçionale.
Into primmo graddo i agenti, accaxonæ de lexoin corpose, ean stæti condannæ à 40 giorni.
A Cassaçion a l’aiva definio a sentensa «contradittöia» e «con de mancanse».
Oua incangio se parla de lexoin volontäie aggravæ.
«Ea lì pe fâ o mæ travaggio e no aiva mesciou un dio contra nisciun», o seu commento.
Dòppo çinque anni o ministëio o no l’à ancon indennizzou.
Sanremmo, detegnuo liberou o çerca de tornâ in prexon
Un detegnuo tunexin de 26 anni, ch’o l’ea stæto condannou pe laddroniçio e rapiña, o s’é arrampinou in sciâ garitta à l’intrâ da prexon de Sanremmo perché o no voeiva tornâ in libertæ.
Pe doe vòtte o l’à çercou de scompassâ a miagia, ma in sciâ fin i poliçiòtti l’an convinto à mollâghe.
O fæto o l’é stæto denonçiou da-a Uilpa, un di scindacati da poliçia penitençiäia.
«Capita anche sto chì in Valle Armea, un instituto ch’o conta 275 detegnui», o commento do segrettäio regionale Fabio Pagani.
L’òmmo o çercava de tornâ de drento perché o no l’aiva un scito donde dormî.
A ministra Santanchè à proçesso, inta maggioransa se rattella
A ministra do Turiximo Daniela Santanchè a l’é stæta mandâ à proçesso à Milan pe fäso inti conti da soçietæ Visibilia.
A deçixon do giudiçe a scròlla a maggioransa, che però a ghe conferma a confiansa fin a-o terso graddo de giudiçio, tanto che l’oppoxiçion a domanda a-a prescidente Giorgia Meloni de «pretende» e dimiscioin.
Intanto o çentro-drita o rattella in sciô terso incarrego di governatoî: a Lega a veu candidâ torna o Luca Zaia in Veneto, da Forza Italia o Gasparri o commenta: «Troviemo a mainea de levâghe a famme».
Inti avversäi ascì gh’é de quelli che son d’accòrdio, comme o Vincenzo De Luca, ch’o veu corrî ancon in Campania, e o scindico de Milan Beppe Sala.
In ponto giustiçia, l’é arrivou o primmo scì da Camia a-a spartiçion de carree pe-i magistrati.
A denonçia de attiviste: «N’an domandou de levâse e miande in questua»
«M’an domandou de despuggiâme, de levâme e miande e d’ascoacciâme træ vòtte, divan pe fâ di contròlli».
A l’é a denonçia spantegâ inte un video in scî social da de manifestante ambientaliste de Extinc tion Rebellion, fermæ dòppo ch’aivan parteçipou à unn’açion de protesta davanti a-o stabilimento de Leonardo e portæ in questua à Brescia.
Segondo sta testimoniansa, in sce 25 persoñe o trattamento o saieiva stæto reservou solo che a-e dònne.
A Questua, inte unna nòtta, a refua quelle ch’a definisce de «reconstruçioin sensa fondamento» e a parla de perquixiçioin fæte sempre «into respetto di driti e da dignitæ de persoñe».
Mòrto d‘82 anni o Oliviero Toscani, o l’à revoluçionou a fotografia
L’é mòrto à l’etæ d‘82 anni o Olivero Toscani, un di fotògrafi italien ciù avvoxæ.
Da doî anni, comm’o l’aiva desvellou inte unn’intervista, o pativa de unna moutia sensa cua, l’amiloidöxi.
O l’ea stæto recoverou à l’uspiâ de Cecina, donde o l’é mancou, pe-o pezoamento de seu condiçioin.
O l’à revoluçionou o mondo da fotografia con tiâ sciù de discuscioin e de vòtte di scandali.
Tra e seu imagine ciù conosciue, o baxo tra un præve e unna monega, e facce di condannæ à morte, a lòtta a-o razziximo, e denonçie contra e guære e a famme into mondo, e ascì e campagne pe Benetton.
Guæra Isræle-Hamas, firmou a tregua pe-a Striscia de Gazza
Dòppo 467 giorni de guæra e a-o manco 46.700 mòrti l’é stæto firmou l’accòrdio tra Isræle e Hamas pe fermâ o feugo inta Striscia de Gazza.
O governo do Netanyahu o l’à dæto a luxe verde a-i 17 de zenâ.
A tregua a parte da-i 19 e inta mæxima giornâ l’é fissou a liberaçion di primmi trei ostaggi, parte di 33 missi drento à l’accòrdio insemme à 250 prexonê.
«Se a segonda fase a fallisce, a guæra a repiggia con l’arrembo di Stati Unii – l’avvertimento do Netanyahu –.
Gh’ò avuo de garançie belle ciæe da-o Trump e da-o Biden».
L’approvaçion a l’é stæta missa à reisego da l’estremma drita isræliaña ch’a l’à menassou e dimiscioin da-o governo.
Los Angeles a bruxa ancon, e stelle de Hollywood se mescian pe aggiuttâ
O no l’é ancon asmòrto o feugo ch’o l’à bruxou a-o manco 16mia ettari de terren vexin à Los Angeles, inti Stati Unii.
O vento o va avanti à sciusciâ inte sciamme.
Pe-o momento se conta 24 mòrti e 26 despersci inte zöne destrute da-i inçendi.
A stimma di danni a l’é arrivâ à 250 miliardi de dòllari.
Cresce a raggia di californien pe-a gestion de l’emergensa e o Donald Trump, in scî pissi de vegnî prescidente à titolo pin, o s’inandia à scorrî de gente inte l’amministraçion.
E stelle de Hollywood se dan d’atorno pe regallâ di vestî e piggiâse in casa di amixi che no gh’an ciù donde stâ.
A povie spantegâ da-i Canadair pe ammermâ o feugo a l’à tento de reusa a metròpoli.
Mòrto de 78 anni o David Lynch, o regista de Twin Peaks
Addio a-o David Lynch: o regista de Velluo Bleu, Mulholland Drive e da serie Twin Peaks o l’é mòrto à 78 anni.
O Lynch, ch’o fummava comme tutto, o l’aiva annonçiou a stæ passâ ch’o l’aiva un enfisema a-i pormoin e ch’o no poeiva ciù mesciâse d’in casa pe fâ di neuvi cini.
O l’ea regista, scenezzatô, produttô, muxicante e artista vixivo.
O l’ea stæto candidou pe-a primma vòtta a-i Oscar con The Elephant Man do 1980, do 2001 o l’aiva guägno o premio pe-a megio regia à Cannes con Mulholland Drive, do 2019 gh’an dæto o premio Oscar pe-a carrea.
A Maersk a score quattro dependenti pe sostituîli con l’intelligensa artifiçiale
Quattro dependenti do serviçio casañe da Maersk, gruppo daneise de traspòrto pe-o mâ, son stæti scorrii à l’improvista pe ëse sostituii da l’intelligensa artifiçiale.
O caxo o l’é stæto denonçiou da-i scindacati a-i 21 de zenâ: «Da parte de l’açienda – an contou – no gh’é stæto nisciuña voentæ de trovâghe unn’atra scistemaçion.
An deçiso de lasciâ à casa de persoñe con ciù de 25 anni de servixo, sensa nisciun respetto pe-a seu dignitæ».
A-i Magazzin do Cotton, donde gh’é i scagni da Maersk, l’é stæto inandiou un sciòpero e un prescidio.
Anche o segrettäio generale da Cgil Maurizio Landini, à Zena pe un evento, o l’é intervegnuo: «Coscì se deuvia a tecnologia pe levâ d’insemme i driti».
Neuvo stadio Ferraris: firmou l’accòrdio tra Cds, Zena e Sandöia
L’é stæto firmou a-i 23 de zenâ à Palaçio Tursci l’accòrdio tra o gruppo Cds Holding, o Zena e a Sandöia pe-a requalificaçion do stadio Ferraris de Marasci.
L’incontro o l’ea stæto ciammou da-o viçescindico Pietro Piciocchi.
«O passo d’ancheu o l’é ben ben importante – o l’à commentou –.
In sciâ fin no gh’é solo di descorsci».
L’é ancon da capî se sta neuva soçietæ a l’accattià o stadio (se parlava de 14,5 mioin) ò s’a ô piggià in conçescion”.
Da chì à doî meixi se faià tutta a progettaçion, consegnâ a-o studio de l’architetto Boeri, e primma di 31 de marso i soggetti dovian presentâ unna propòsta obrigante à l’amministraçion.
Tragedia a-o Gaslini, mòrto un figgin de çinque meixi arrivou da-a Spezza
Un figgin de çinque meixi o l’é mòrto inta seiaña di 22 de zenâ à l’uspiâ Gaslini de Zena, arrivou de sprescia da-a Spezza in condiçioin pesantiscime.
A Procua de Zena a l’à averto unn’investigaçion e a l’à commandou l’autopscia.
L’é bon che à ammassâ o piccin, ch’o stava co-a famiggia inta çittæ do Levante ligure, segge stæto unn’infeçion da meningocòcco.
I inquirenti veuan capî pe quæ caxon o l’é mòrto, s’o se poeiva sarvâ e se gh’ea di retardi inti soccorsci.
Arrestou in Italia o commandante libico Almasri, liberou e mandou in patria
O commandante libico Najeeb Osama Almasri Habish o l’é stæto arrestou à Turin a-i 19 de zenâ in osservansa à un commando d’arresto da Corte penale internaçionale pe crimini contra l’umanitæ, e lasciou anâ a-i 21 de zenâ.
«O l’é stæto portou torna à Tripoli pe raxoin de seguessa con un mæ provedimento d’allontanamento, visto o reisego ch’o l’ea», o l’à dito o ministro de l’Interno Matteo Piantedosi into responde à l’oppoxiçion ch’a l’é sätâ sciù parlando de «fæto graviscimo».
Sabbo o Almasri o l’ea in Germania, dapeu o l’é vegnuo in Italia pe vedde a partia de ballon Juventus-Milan.
Dòppo s’é sacciuo che l’arresto o no l’ea stæto convalidou «pe un errô de proçedua» e a Corte d’appello a l’aiva dispòsto a liberaçion de l’òmmo.
Autonomia differençiâ, a Corte constituçionale a sbiffa o referendum
A Corte constituçionale a l’à refuou o referendum abrogativo contra a lezze pe l’autonomia differençiâ de Regioin.
Tutto ben pe-e atre çinque domande in sce çittadinansa e travaggio.
«L’oggetto e a finalitæ do quexito no pan ciæi e sto chì o pregiudica a poscibilitæ de unna deçixon de consciensa da parte de l’elettô», e motivaçioin dæte da-a Consulta.
L’autonomia differençiâ, gh’é scrito, «a no peu ëse l’oggetto de un referendum abrogativo, ma caxo mai de unna revixon da Constituçon».
A sentensa a l’é stæta mandâ feua da 11 giudiçi incangio che 15, za che o Parlamento o no l’é arriëscio à eleze i atri.
O governo o se recilla, sorviatutto a Lega.
Figgeua da nascion rapia da unna dònna ch’a fava mostra d’ëse gräia
Unna figgeua da nascion de un giorno a l’é stæta rapia a-i 21 de zenâ inte unna clinica de Cosensa e a l’é stæta attrovâ torna da lì à pöco in sce unna machina.
Chi l’aiva piggiâ a l’é unna dònna de 51 anni, Rosa Vespa, fermâ insemme a-o maio de 43 anni pe sequestro de persoña: a l’aiva scimolou pe neuve meixi a gestaçion e a-i 8 de zenâ a l’aiva annonçiou ch’a l’avieiva avuo un figgin.
Dòppo o rapimento a l’à dæto unna festa in cà co-i pænti e a picciña vestia comme un masccetto.
«Promettime che no sciortian maiciù d’in prexon», a preghea da moæ fæta à unna poliçiòtta.
O maio, Moses Omogo Chidiebere, d’origine nigeriaña, o l’é stæto liberou perché o no l’aiva ninte da fâ co-a stöia, e ançi, o creddeiva in davei che a moggê a fïse gräia.
O Trump o l’à zuou da prescidente à Capitol Hill: i primmi provedimenti
«O Segnô o m’à sarvou pe rende l’America torna grande».
Con ste poule o Donald Trump o l’à fæto zuamento comme 47eximo prescidente di Stati Unii.
Into seu descorso à Capitol Hill o l’à annonçiou de neuve tasce in scî Paixi foresti, a deportaçion de mioin de migranti, a deciaraçion d’emergensa naçionale a-o confin do Mescico, a sciortia da l’accòrdio de Pariggi in sciô climma e da l’Oms.
O l’à promisso ch’o repiggià o canâ de Panamà e che se ciantià a bandea americaña in sce Marte.
Inti primmi giorni o l’à za firmou un çentanâ de provedimenti.
Intanto o l’à graçiou i 1.500 parteçipanti à l’assato a-o Congresso di 6 de zenâ do 2021.
Scceuppa un neuvo caxo in sciô Elon Musk, accaxonou d’avei fæto o «saluo roman» dòppo o comiçio inta çeimònia.
Ucraina, o Putin: «Pronto à trattâ co-i Stati Unii».
À Gazza l’é comensou a tregua
O prescindente ruscio Vladimir Putin o l’à dito ch’o l’é pronto à de trattative dirette in sce l’Ucraina co-o prescidente di Stati Unii Donald Trump: «O l’é intelligente, s’o fïse stæto elezzuo torna do 2020, se saieiva posciuo schivâ a guæra, ma gh’an arröbou a vittöia».
A replica de Kiev: «Nisciuña negoçiaçion sensa de noiatri e l’Euröpa».
O Trump o l’à dito ch’o veu mette fin a-a guæra «orribile» in Ucraina.
Intanto à Gazza l’é comensou a tregua con Isræle, ma a çittæ a l’é un muggio de zetto.
O Netanyahu, sciben ch’o patisce e prescioin de l’estremma drita, o l’à dito ch’o no veu occupâ a Striscia pe delongo.
Intanto o l’à inandiou unna neuva operaçion in Cisgiordania contra «l’asse iranian».
A tempesta Eowyn a l’investe l’Irlanda: venti à 200 km/h, 750mia cæ sensa luxe
Ciù de 500 xeui scassæ, venti à 200 chilòmetri à l’oa, 750mia abitaçioin sensa corrente: sti chì i numei da tempesta Eowyn ch’a l’à investio l’Irlanda e unna boña parte da Gran Bretagna a-i 24 de zenâ.
Allerta mascima inte tutto o Paise, scheue e universcitæ serræ, traspòrto pubrico sospeiso.
A-i çittæn gh’an conseggiou de no sciortî d’in cà e de conservâ de l’ægua perché a porrieiva mancâ.
S’aspeta de conseguense inti giorni che vëgne ascì into resto de l’Euröpa.
Tempo grammo, poia e danni in Liguria: à Zena vëgne zu unna miagia
Un miagion o l’é vegnuo zu à Zena in stradda Çinque Santi, into quartê do Lagasso, a-a mattin di 28 de zenâ, dòppo de giornæ de tempo grammo.
Pe fortuña de sotta no gh’ea nisciun.
Sette persoñe son stæte scorrie d’in cà, tra e quæ unna famiggia de çinque componenti into condominio propietäio da miagia, avvenâ che l’ea za di anni.
Ma l’ægua a l’à fæto di atri guasti in gio.
À Ciavai l’Entella o l’é arrivou a-o segondo livello de reisego, ma o no l’é anæto de sorva.
Unna gròssa fraña a l’à bloccou a stradda di Zoi piggiando unna machina ch’a passava de lì: unna persoña a l’é arrestâ feria e a l’é stæta portâ à l’uspiâ.
A-o Cian di Ratti, in Fontañaboña, un lampion o s’é abbattuo in sciâ stradda: quattro famigge isoæ e sëi persoñe evacuæ pe seguessa.
Spezza, açidente con un mòrto e trei ferii: l’autista o scappa via
Un mòrto e trei ferii inte un açidente straddale a-a Spezza inta neutte tra-i 28 e i 29 de zenâ.
Doe machine s’en scontræ, uña a s’é inversâ ciù vòtte, l’atra a l’é anæta à piccâ contra unna miagetta.
In sciâ primma viægiava unna famiggia de quattro persoñe: un òmmo de 71 anni, o Giovanni Benassi, o l’à perso a vitta.
A-a guidda de l’atro mezzo o Nedad Sulejmanovic, de 28 anni, ch’o l’é scappou dòppo l’açidente.
«O l’ea invexendou e ferio, o l’à avuo un attacco de panico», o l’à dito o seu avvocato.
I carabinê l’an trovou à cà da galante, poxitivo a-a preuva de l’alcol.
Oua o l’é in arresto, accaxonou d’ammassamento straddale e mancou soccorso.
O fæto o l’é stæto repiggiou da unna telecamera.
Piaggio Aero, a Baykar a l’accatta l’açienda ma a l’annonçia 60 liçençiamenti
Oua gh’é l’offiçialitæ: a soçietæ turca Baykar, esperta inta produçion de mezzi d’äia sensa pilòtto, a l’à sottoscrito un accòrdio preliminare pe accattâ i stabilimenti da Piaggio Aero in Liguria.
L’operaçion a l’é stæta autorizzâ da-o ministëio de Impreise.
Ma a soçietæ a l’à za annonçiou che ghe saià 60 liçençiamenti, notiçia ch’a l’à fæto arraggiâ i scindacati.
«Da-a Region Liguria un scilençio ch’o fa gënâ – o commento da Fiom de Saña –.
Gh’é beseugno d’assumme e de mette in seguessa chi ghe travaggia ancheu.
Serve un confronto co-i ministëi e l’açienda pe conosce o cian industriale».
A Meloni indagâ pe-o caxo Almasri: «Vaggo avanti sensa poia»
A prescidente do Conseggio Giorgia Meloni a l’é indagâ da-a Procua de Romma co-i ministri Piantedosi e Nordio pe destornamento de dinæ pubrichi e façilitaçion in sciô caxo do Almasri, o commandante libico accaxonou de crimini contra l’umanitæ da-a Corte penale internçionale, arrestou in Italia e dapeu accompagnou à Tripoli in sce un xeuo de Stato.
«No me fasso menassâ, vaggo avanti sensa poia», a l’à dito inte un video co-o quæ a l’à dæto a notiçia.
L’iniçiativa a l’é nasciua da un espòsto de l’avvocato Li Gotti.
Pe l’Assoçiaçion di magistrati «un atto dovuo».
Bloccou i travaggi in Parlamento in sce domanda de l’oppoxiçion fin che o Governo o no faià ciæo.
A Meloni a l’à pubricou un sondaggio ch’o dà Fratelli d’Italia in remontâ: «Ascì co-i attacchi e i tentativi de destabilizzâne – a l’à commentou – l’arrembo di italien o l’arresta fòrte».
Concorso à Milan, a Procua a veu l’arresto di architetti Boeri e Zucchi
A Procua de Milan a l’à domandou i arresti in cà pe-i architetti Stefano Boeri e Cino Zucchi, ben ben conosciui à livello internaçionale, pe turbativa de cæga pubrica.
L’investigaçion a l’à da fâ co-o concorso de progettaçion pe-a neuva biblioteca Beic ch’a saieiva da construe à Milan pe-o 2026.
I magistrati, dòppo avei sexio e analizzou i telefoni, an ipotizzou de «conluxoin» tra i doî architetti e quelli ch’an guägno o concorso, za finii à l’attençion da Procua.
O Boeri o s’é dito «mäveggiou e ben ben sciätou» e o l’à azzonto ch’o l’aspeta l’incontro co-o giudiçe pe fâ ciæo.
O Boeri, avvoxou sorviatutto pe-o Bòsco Verticale, o dovià affrontâ ascì un proçesso pe abuso ediliçio in sce un atro progetto milaneise.
Ammassou pe avei bruttou de scarpe, prexon à vitta pe-o baby boss de Napoli
O l’é stæto condannou a-a prexon à vitta o Francesco Pio Valda, o baby boss che a-i 20 de marso do 2023 o l’à ammassou con un corpo de pistòlla o Francesco Pio Maimone de 18 anni.
A seu corpa a l’ea quella d’avei bruttou unna scarpa into mezo de unna riscia tra zoeni ligæ a-a criminalitæ, donde o no gh’aiva ninte da fâ.
A-a lettua da sentensa a moæ do Maimone a s’é missa a cianze: «Mettei zu e arme e creddei inta giustiçia», o seu appello.
«Pregava tutte e seie ch’avescimo giustiçia – o l’à dito o fræ Emanuele –.
Ringraçio i magistrati, i avvocati e a poliçia».
Condanne anche pe quattro di atri sette imputæ, tra pænti e amixi de l’assascin.
Gazza, ostaggi liberæ tra e gente.
Inta Striscia torna 200mia persoñe
Dòppo 482 giorni de prexon à Gazza, l’é stæto liberou trei ostaggi isrælien à Khan Younis, portæ via pe-a stradda tra e gente e i miliçien, investii da sbraggi e scigoi.
«Imagine che sciatan, unn’atra preuva da grammiçia de Hamas», o commento do primmo ministro Benjamin Netanyahu, che pe repicca o l’à tardou a liberaçion di detegnui palestineixi.
Ciù de 200mia evacuæ son tornæ à pê into Nòrd da Striscia inte doe oe dòppo l’avertua do passo, ma de seu cæ no arresta squæxi ciù ninte.
Intanto o prescidente di Stati Unii Donald Trump o l’à propòsto che i palestineixi seggian portæ tutti in Egitto e Giordania, ma o Cairo o l’à za refuou l’idea.
Washington, scontro airoplan-elicòttero militare: 67 mòrti
Graviscimo açidente d’äia à Washington, a capitale di Stati Unii: un airoplan de linia de l’American Airlines o l’à piccou contra un elicòttero militare inte l’atterraggio e o l’é preçipitou into sciumme Potomac.
À bòrdo gh’ea 64 persoñe, ciù 3 militari in sce l’atro mezzo: no l’é scampou nisciun.
Tra i passaggê gh’ea anche di atleti americhen e rusci de squaddre de pattinaggio artistico.
O prescidente Trump o l’à accaxonou o Biden e o Obama pe avei cangiou i critëi de seguessa con l’assonçion de «persoñe no qualificæ, con de desabilitæ fixiche ò pscichiche, comme controlloî de xeuo».
«Accuse che mettan angoscia», a replica do ministro di Traspòrti do Biden Pete Buttigieg.
Combattimenti in Congo, a-o manco çento mòrti: se temme a fuga do virus Ebola
O Congo o l’é into ravaxo.
Inta çittæ de Goma gh’é stæto di scontri violentiscimi tra l’exerçito regolare do Paise e o gruppo armou M23 sostegnuo da-i sordatti do Ruanda.
I combattimenti an caxonou a-o manco un çentanâ de mòrti e squæxi mille ferii tra çivili e militari, ascì quelli dell’Onu ch’aggiuttan e fòrse di Kinshasa.
I scontri mettan à reisego anche o laboratöio in sce l’Ebola, segondo l’allarme spantegou da-a Croxe Rossa, pe unna poscibile fuga di campioin do virus e d’atri agenti patògeni conservæ inta struttua, con de «conseguense che no se peu imaginâ» se dovessan anâ in gio.
Unna Onlus a l’à dæto l’allarme: «I cadavei son abbandonæ da pe-e stradde, se temme d’arrivâ à 2mia vittime da chì à no guæi».
«A-o çentro-drita ghe piaxe bruxâ», polemica in scê poule do conseggê Giordano
Un caxo politico o l’é scciuppou in Liguria in scê poule do Stefano Giordano, conseggê regionale do Movimento 5 Stelle, che into parlâ do stabilimento pe serrâ o çiclo da rumenta o l’à dito: «A-o çentro-drita ghe piaxe bruxâ, pâ d’ëse tornæ a-i tempi scui da Segonda guæra mondiale».
Unna frase ch’a l’é stæta intepretâ comme referensa a-i lager nazisti.
«Vergheugna», gh’an criou da-a maggioransa.
Dòppo ben ben de rattelle e sbraggi o Giordano o l’à ciammou scuse e o s’é sospeiso da lê.
O prescidente Marco Bucci o l’à fæto appello a-i cappi naçionali di partii d’oppoxiçion, in particolâ o Giuseppe Conte, perché piggessan e distanse, ma no l’é arrivou nisciun commento.
A scinistra a l’à accaxonou de «strumentalizzaçion», a Lega e Forza Italia an ciammou e dimiscioin do conseggê.
O Gratteri à Sanremmo: «In Liguria o primmo insediamento de ‘ndrangheta into Nòrd»
«O primmo insediamento de ’ndrangheta into Nòrd Italia o l’é stæto documentou in Liguria, ch’a l’é ascì l’urtima region do Nòrd Italia donde gh’é stæto unna condanna definitiva pe mafia».
O l’à dito o procuou de Napoli Nicola Gratteri, autô de çerte de ciù importante operaçion contra a criminalitæ organizzâ into Mezogiorno, inte un evento à lou do Festival de Sanremmo.
«Gh’é tanto da fâ – o l’à azzonta –.
A Liguria e dapeu o Piemonte e a Lombardia son stæte e primme regioin con de infiltraçioin da ’ndrangheta».
À Ventemiggia, o l’à dito ancon, «gh’é unna camia de compensaçion, unna struttua a-a quæ tutti i ’ndranghetisti che passan o confin rendan conto de seu açioin criminale into Sud da Fransa».
Descoverto o neutrin còsmico ciù energetico co-o contributo de l’Universcitæ de Zena
Anche l’Universcitæ de Zena a l’à contribuio a-a descoverta do neutrin còsmico ciù energetico mai osservou, 220 mioin de miliardi d’elettronvolt, fæta con un telescòpio sotta o mâ ch’o l’é arriëscio à mesua o segnâ.
Un progetto d’ertiscima varsciua scientifica into quæ i reçercatoî zeneixi an avuo di incarreghi de responsabilitæ e coordinamento, con dâ a mente ascì à ciù analixi in sce poscibile vivagne astrofixiche de neutrin e in scî raggi còsmichi.
In ciù a seçion zeneise de l’Instituto naçionale de fixica nucleare a l’òspita un di laboratöi donde e unitæ de mesuaçion vëgnan misse insemme e arrangiæ primma de l’installaçion in mâ
Inteisa Meloni-Schlein, o Parlamento o l’eleze i giudiçi da Corte constituçionale
O Parlamento in sescion commun o l’à elezzuo i quattro giudiçi mancanti da Corte constituçionale.
Son o Francesco Saverio Marini, o Roberto Cassinelli, o Massimo Luciani e a Maria Alessandra Sandulli.
A luxe verde a l’é arrivâ con l’accòrdio tra i partii da maggioransa e oppoxiçion dòppo 14 votaçion à veuo pe eleze un di giudiçi e 5 pe-i atri trei.
Determinante o confronto diretto tra a prescidente do Conseggio Giorgia Meloni e a segrettäia do Pd Elly Schlein.
Intanto a Lega a l’insciste in sciâ rottamaçion de cartelle de tasce co-a propòsta sostegnua da-o ministro de l’Economia Giancarlo Giorgetti, ascì che into çentro-drita no son tutti da mæxima.
Fin de vitta, a Toscaña a l’appreuva pe-a primma unna lezze regionale
A Toscaña a l’é a primma region d’Italia ch’a l’à approvou a lezze in sciô «fin de vitta», ò sæ o suiçidio ascistio da-i meghi, un drito za reconosciuo da unna sentensa da Corte constituçionale ma ancon sensa unna nòrma naçionale ch’a definisce e proçedue.
O testo, propòsto da l’assoçiaçion Luca Coscioni co-o titolo Liberi subito, o l’é passou con di emendamenti.
In Toscaña chi vorrià addeuviâ sta prattica, s’o l’avià tutti i requixiti, o porrià fâ unna domanda à l’Asl e ottegnî unna respòsta da-a commiscion inte un tempo seguo.
Pe-o çentro-drita «unna pesante forsatua».
Tempo grammo in Toscaña, alluvion à l’Elba e allagamenti in Maremma
Un deruo d’ægua o l’à investio l’isoa d’Elba a-i 13 de frevâ con 65 millimetri cheiti inte unn’oa.
Inta neutte o tempo grammo o l’à corpio a Maremma.
Unna scituaçion no commun inte sto periodo de l’anno.
«Emergensa alluvion e scituaçion critica», l’allarme dæto da-o prescidente da Region Toscaña Eugenio Giani in scî social network.
À Portoferraio pompê an sarvou pe træ votte de persoñe imprexonæ inte cæ con l’ægua ch’a montava.
Unna scheua de dansa con neuve figgeu e trei instruttoî a l’é stæta desbarassâ coscì comme unna pisseria con dexe persoñe de drento. inte stradde 28 persoñe son stæte soccorse inte machine arrestæ ferme into sciumme d’ægua e bratta.
D’in gio à Orbetello çentanæa de campi allagæ e dexeñe de cæ isoæ.
Ucraina, se travaggia pe-a paxe: pronto l’accòrdio co-i Stati Unii pe-e tære ræe
Preuve de paxe pe l’Ucraina.
O prescidente american Donald Trump o l’à sentio o ruscio Vladimir Putin: «O veu che se ciante lì de moî», o l’à reportou.
L’intençion a l’é de comensâ e negoçiaçion ciù fito che se peu.
O prescidente ucraino Volodymyr Zelensky, lê ascì ciammou da-o Trump, o l’à offerto un scangio de territöi con renonçiâ a-e zöne occupæ inta region do Kursk.
Incontri tra Ucraina e Stati Unii anche inta Conferensa in sciâ seguessa à Monego de Baviera: gh’é za un abbòsso d’accòrdio in sce l’uso de tære ræe pe 500 miliardi de dòllari.
Ma l’Union europea a protesta: «No ne peuan taggiâ feua, a paxe a peu fonçionâ solo con noiatri».
S’allontaña, à tutte e mainee, l’intrâ de l’Ucraina inta Nato.
Isræle-Hamas, tregua à reisego: «Liberæ i ostaggi ò saià torna guæra»
Monta torna a tenscion tra Isræle e Hamas.
Dòppo a liberaçion de trei ostaggi trasformâ torna in spettacolo, l’organizzaçion palestineise a l’à sospeiso e proçedue accaxonando o governo Netanyahu de no respettâ l’accòrdio e a tregua a l’é tornâ in peuixo.
O primmo ministro o l’à avvertio: «Liberaçion avanti de sabbo à mezogiorno o saià torna guæra».
L’exerçito o l’é stæto misso in condiçion d’allerta pe «quæsesegge scenäio poscibile».
Intanto o re de Giordania o l’é stæto reçevuo a-a Casa Gianca e o l’à confermou d’ëse contra o cian di Stati Unii pe desbarassâ Gazza da-i palestineixi.
Monego de Baviera, machina asbriâ in scê gente: 28 ferii inte unna manifestaçion
Terrô à Monego de Baviera, in Germania.
Unna machina a s’é asbriâ contra e gente tanto che gh’ea unna manifestaçion di Verdi, o scindacato todesco di serviçi.
A-o manco 28 persoñe son arrestæ ferie, nisciuña vittima.
A-a guidda da vettua gh’ea un zoeno de 24 anni arrivou da l’Afghanistan, desbarcou in Calabria do 2016 e introu in Germania do 2017.
Primma de sto fæto o l’aiva misso un messaggio islamista in sciâ Ræ.
Inte quello Paise o l’é o segondo attentato inte manco un meise, o terso da dexembre in sà, avvegnuo à dexe giorni da-e eleçion, into mezo de unna campagna fondâ pròpio in sciâ costion di migranti.
Investio da l’elica de unna barca, operaio de 36 anni mòrto into pòrto de Zena
Un atro mòrto in sciô travaggio into pòrto de Zena.
Un operaio de 36 anni, o Lorenzo Bertanelli, o l’é stæto investio da l’elica do superyacht Aquarius tanto ch’o fava di travaggi de manutençion into baçî gestio da Amico.
O l’é capitou a-i 5 de frevâ.
Arrestou sotta doî tonnëi e mezo, no gh’é stæto mainea de sarvâlo.
O Bertanelli, nasciuo à Sarzaña, o louava pe-a Mecline, unna dita de Carrara.
A Procua a l’à averto unn’investigaçion pe ammassamento corposo: s’indaga in sciâ maneuvra fæta pe smontâ e tiâ zu l’elica, ch’a l’é scuggiâ da-a sella de un machinäio.
I scindacati an ciammou de botto doe giornæ de sciòpero, çentanæa de louanti in corteo fin a-a prefettua pe domandâ ciù mesue de seguessa.
Comensou o proçesso pe-a mòrte da Nada Cella, in tribunâ solo o Soracco
L’é comensou à Zena o proçesso pe l’ammassamento da Nada Cella, a segrettäia assascinâ into studio do commerçialista Marco Soracco à Ciavai a-i 6 de mazzo do 1996.
In tribunâ presente solo o Soracco, accaxonou con seu moæ Marisa Bacchioni d’avei façilitou a Annalucia Cecere, che pe-a Procua a saieiva l’assasciña.
O passou cappo da squaddra mòbile de Zena Stefano Signoretti o l’à parlou de neuve investigaçioin: «Un travaggio stramesuou».
À Ciavai, o l’à dito, gh’ea unna scituaçion «a-o limite de l’omertæ», pe quello squæxi tutti i testimònni son stæti interçettæ à cavallo de audiçioin in questua.
«Son queto, inte sti anni s’é dito tròppe cöse», o l’à commentou o Soracco into sciortî da-o palaçio de giustiçia.
«Tante böxie, vegnian feua into proçesso», e poule da seu Daniela Cella.
Saña, influencer inte sbigge: o no l’à deciarou 100mia euro de guägni
A guardia de finansa de Saña a l’à descoverto un travel influencer ch’o no l’avieiva deciarou a-o fisco a-o manco 100mia euro de guägni.
L’identitæ a no l’é stæta communicâ.
Con 140mia inscriti e mioin de vixoin in scî social network o scompartiva i seu viægi in möto, ma o no pagava e tasce in scî dinæ ch’o piggiava co-e commiscioin de ciattaforme digitale, e donaçioin di follower e ascì e prestaçioin de badda fornie da-i sponsor.
Caxo Almasri in Parlamento, o Governo contra a Corte penale internaçionale
O governo italian o l’attacca a Corte penale internaçionale in sciô caxo do generale libico Almasri, arrestou e portou torna a-o seu Paise con un xeuo de Stato.
L’ordine d’arresto o l’é arrivou «sensa a domanda d’estradiçion – o l’à referio o ministro da Giustiçia Carlo Nordio in Parlamento –.
Çerta magistratua sensa cua a no leze i papê».
O ministro de l’Interno Matteo Piantedosi o l’à denegou che o Almasri o segge mai stæto un «interlocutô do governo».
Erta tenscion con l’oppoxiçion: «A Meloni a scappa».
Intanto a Corte de l’Aia a l’avieiva averto unn’investigaçion in sciô governo italian pe «impedimento à l’amministraçion da giustiçia», ma o governo o l’à dito che no gh’é «nisciuña proçedua contra l’Italia».
Giornalisti e attivisti spionezzæ da un software militare isrælian
Attivisti e giornalisti spionezzæ da un software militare fornio da-a soçietæ isræliaña Paragon Solution a-o governo american e atre agençie governative d’intelligence.
À finî sotta a lente in Italia anche o Luca Casarini, cappo miscion de l’ong Mediterranea, e o direttô de Fanpage Francesco Cancellato: anche loiatri an reçevuo, comme unna novanteña de persoñe inte tutto o mondo, un avviso da WhatsApp ch’o î avvisava d’ëse stæti attaccæ da-o spyware.
Inte unna nòtta o Governo o l’à denegou d’avei misso sotta contròllo sti soggetti, che in Italia saieivan sette, e o l’à attivou l’Agençia naçionale pe-a seguessa informatica.
A Paragon a l’à interrotto e relaçioin con l’Italia.
Romma, guardia a spara pe fermâ di rapinatoî e a n’ammassa un
O l’à sparou dexe corpi co-a pistòlla pe fermâ unna banda de quattro rapinatoî che voeivan arröbâ inte un scito à Romma, ma un proiettile o l’à piggiou un di laddri inta testa e o l’à ammassou.
Protagonista unna guardia feua de servixo che oua a l’é indagâ pe ammassamento.
I laddri avieivan çercou d’investîlo co-a machina, tanto che lê o l’anava avanti à tiâghe.
I malemmi s’ean arrampinæ sciù pe-o terrasso a-o primmo cian, donde gh’ea unna dònna sola.
O sciato però o l’à ciammou l’attençion di condòmini, in particolâ a guardia ch’a l’ea apreuvo à tornâ à cà.
A vittima a l’é un òmmo de 24 anni d’origine romeña, mòrto à l’uspiâ da lì à pöco.
O Netanyahu o sposa o cian do Trump: «Feua i palestineixi da Gazza»
«Feua i palestineixi, Gazza a saià unna neuva rivière.
Piggiemo o contròllo da Striscia».
O l’é o cian do prescidente di Stati Unii Donald Trump pe-i territöi palestineixi dòppo a fin da guæra.
Gazza a saieiva «consegnâ da Isræle» sensa beseugno de mandâghe di sordatti.
O Benjamin Netanyahu o ghe ciòcca e moen: «Idea straordenäia».
E inte un intervista o l’azzonze: «O Stato palestineise?
In Arabia Saudita, lazù gh’an tanto spaçio».
Oppoxiçion areo da-o mondo arabo e da l’Euröpa: «Gazza a l’appartëgne a-i palestineixi».
Hamas o l’à invitou tutte e façioin à unîse contra a propòsta.
Intanto, in sciô fronte de l’Ucraina, o prescidente Volodymyr Zelensky o se dixe pronto à de «negoçiaçioin dirette» co-o Putin inte unna «riunion con quattro parteçipanti».
Stati Unii, a guæra di driti in sciâ merçe: anche l’Euröpa a studia e mesue contra
L’é comensou a guæra di driti in sciâ merçe missi da l’amministraçion do Donald Trump inti Stati Unii.
O prescidente o l’à firmou i ordini pe impoñili à Canada e Mescico do 25% e a-a Ciña do 10%, i quæ an respòsto con de mesue pæge.
Dapeu l’é stæto concordou unna sospenscion pe Mescico e Canada.
Inti cen do Trump gh’é l’Union europea ascì, ch’a l’à za fæto ciæo: «Pronti à defende i nòstri interesci».
Da-o petròlio à l’inflaçion l’economia americaña a va à reisego de recheite, ma o tycoon o l’à asseguou: «O patimento o saià pagou inderê».
Intanto o Elon Musk o l’à inandiou o movimento Mega, Make Europe Great Again.
Strage in Sveçia, dexe mòrti à corpi de scceuppo inte un çentro de formaçion
Un òmmo de 35 anni o l’é introu inte un çentro de formaçion pe grendi à Örebro, in Sveçia, e o l’à sparou con un scceuppo da caccia.
Dexe mòrti, l’aggressô o s’é ammassou.
L’assascin o se ciammava Rickard Andersson, ch’o l’aiva cangiou de nomme che l’é eutt’anni, e fòscia o l’aiva di problemi de testa.
L’arma a l’ea detegnua in regola.
O l’à ascosa inte un stuccio da chitara, o l’é anæto in bagno pe mettise indòsso unna mimetica e o l’à averto o feugo.
A poliçia a no pensa ch’o fïse un atto de terroriximo.
«Gh’é ancon tante domande, ma pöche respòste», o l’à dito o primmo ministro Ulf Kristersson.
D’in gio à Orbetello çentanæa de campi allagæ e dexeñe de cæ isoæ.
Scceuppi in sce unna nave da petròlio, s’indaga pe un attentato terroristico
Gh’é l’ipòtexi de un attentato pe-i doî ordigni scciuppæ inta neutte tra i 14 e i 15 de frevâ in sciâ chiggia da Seajewel, unna nave da petròlio ch’a l’ea in radda tra Saña e Voæ.
A Procua de Zena a l’à averto unn’investigaçion pe terroriximo.
À indagâ gh’é l’antiterroriximo da Digos e a Guardia de riva de Saña.
I sccueppi an averto un squarso de un metro e mezo in sciô scaffo, ma pe fortuña no an pertusou a camia de seguessa e o petròlio (à bordo ghe n’ea 109mia tonnëi) o no l’é sciortio.
O segondo ordigno o se saieiva destaccou, pe quello o no l’à fæto guæi de guasti.
S’é apreuvo à çercâ de capî l’esploxivo ch’o l’é stæto addeuviou.
Inte l’urtimo meise træ nave da petròlio son stæte dannezzæ à sta mainea e tutte an toccou di pòrti rusci.
A Seajewel, ch’a no l’é stæta sexia, a peu partî torna pe-i aggiustamenti in Greçia.
Eleçioin, a Silvia Salis candidâ scindica pe-o çentro-scinistra à Zena
A Silvia Salis, passâ atleta e viçeprescidente do Coni, a l’é a candidâ scindica do çentro-scinistra pe-e eleçion do Commun de Zena.
A deçixon a l’é arrivâ a-i 17 de frevâ co-a luxe verde de tutte e fòrse do campo progrescista.
«Recheuggio con de l’orgheuggio e fòrte senso de responsabilitæ a domanda de candidâme», a l’à fæto savei a Salis.
O primmo incontro o l’é stæto co-e dònne da coaliçion, dapeu a l’à deciarou: «A sensaçion a l’é che guägniemo a-o primmo gio».
«A saieiva stæta unna boña candidâ pe noiatri ascì», o l’à commentou o prescidente ligure Marco Bucci, pægio o passou governatô Giovanni Toti: «Â conoscio ben, a saià unna desfia d’erto livello».
Intanto o çentro-drita o l’à presentou a candidatua do Pietro Piciocchi inte unna conferensa stampa.
Scormatô do Besagno, a «talpa» a l’é a Zena: comensa o stramuo verso o cantê
A l’é arrivâ a-i 14 de frevâ into pòrto de Zena a Tbm, a machina ch’a dovià scavâ a galleria prinçipâ do scormatô do Besagno.
A gran «talpa», comme se ghe dixe, a l’é stæta portâ à tòcchi e o primmo viægio verso o cantê o l’é stæto fissou a-i 24 de frevâ, dòppo avei piggiou tutte e mesue de seguessa.
E parte ciù gròsse, tra e quæ a testa da 120 tonnëi e o cuscin prinçipâ da 196 tonnëi, saian desbarcæ con de grue, portæ con de ciatte fin a-i cantê Mariotti, carregæ in sce di mezzi particolæ fin a-a Foxe e de lì stramuæ de neutte verso o Besagno in sce un percorso za stabilio.
Dòppo finio o traspòrto, o machinäio o saià misso insemme drito into cantê.
O sottosegretäio Delmastro condannou, neuvo scontro tra governo e giudiçi
O sottosegrettäio a-a Giustiçia Andrea Delmastro o l’é stæto condannou à 8 meixi da-o tribunâ de Romma pe desvellaçion de segretto d’offiçio in sciô caxo de l’anarchico Alfredo Cospito.
L’accusa pubrica a l’aiva domandou l’assoluçion, perché «o no saiva che i atti ean segretti», e ancon primma l’archiviaçion, ma o giudiçe o l’aiva deçiso l’imputaçion forsâ.
«No daggo e dimiscioin», o l’à dito o Delmastro.
O ministro Nordio o s’é dito mäveggiou, o cappo de Forza Italia Antonio Tajani o l’à commentou: «Unna deçixon politica pe dâ unna bòtta a-a reforma da giustiçia».
L’Anm a replica: «O governo o l’attacca torna un giudiçe pe delegittimâ unna sentensa».
O pappa Françesco recoverou pe unna pormonite bilaterale
O pappa Françesco o l’é stæto recoverou a-o policlinico Gemelli de Romma pe unna pormonite bilaterale.
O quaddro o l’é «compricou», comme dito da-a Sala stampa do Vatican.
O pontefiçe o l’à domandou de pregâ pe lê, però o l’é «de giromia» e o no renonçia à governâ a Gexa sciben che à l’uspiâ.
E seu condiçion son megioæ co-o passâ di giorni: o Françesco o no l’é attaccou à nisciuña machina, o respia da solo e o reçeive de persoñe, ma segondo l’urtimo aggiornamento di meghi «o no l’é feua de reisego».
A poscibilitæ ch’o dagghe e dimiscioin pe raxoin de sanitæ a l’existe: «S’o fïse inte unna scituaçion compromissa o porrieiva fâlo», o l’à dito o cardinâ Ravasi.
Figgiña de 9 meixi mòrta addentâ da un pitbull, o poæ indagou pe ammassamento
Unna figgiña de 9 meixi a l’é mòrta addentâ da un can de razza pitbull à cà seu.
A tragedia a l’é avvegnua inta neutte tra i 15 e i 16 de frevâ à Acerra, in provinsa de Napoli.
O poæ da Giulia, sto chì o nomme da picciña, o l’à contou a-a poliçia d’aveila trovâ into seu letto inte unna possa de sangue.
L’òmmo, indagou pe ammassamento corposo, o l’é stæto trovou poxitivo à l’hashish.
Gh’é tanti ponti che no son ancon ciæi: a rottua de l’òsso do còllo da Giulia, l’assensa de macce in sciô moro do can e o sangue inta stançia che di pænti avieivan nettezzou.
Un atro figgeu da nascion de 15 giorni o l’é stæto aggredio da-o can de famiggia, ma pe-i meghi o no va à reisego de moî.
Ucraina, o Trump contra o Zelensky: «Un dittatô mai elezzuo»
O prescidente american Donald Trump o va à l’attacco de l’ucraino Volodymyr Zelensky: «O l’é un dittatô mai elezzuo e un còmico ordenäio» ch’o l’à ottegnuo çentanæa de miliardi da-i Stati Unii «pe unna guæra ch’o no l’avieiva mai guägno».
À Riad l’é partio o dialogo tra Stati Unii e Ruscia in vista de negoçiaçioin in sce l’Ucraina, tutto sensa o Zelensky: «O no l’é stæto invitou perché o l’à fæto un travaggio grammo fin oua», o l’à dito o tycoon inte unn’intervista.
«Se i Paixi europëi veuan mandâ de truppe – o l’à deciarou – pe noiatri a va ben».
Ma da l’incontro ciammou da-o Macron à Pariggi no l’é sciortio unna linia commun.
A-i 24 de frevâ i cappi de l’Union europea van à Kiev pe-o terso anniversäio da guæra, intanto i Stati Unii an refuou de sostegnî a resoluçion de l’Onu co-a condanna de l’invaxon ruscia.
Guæra Isræle-Hamas, tra i ostaggi doî figgin mòrti co-a moæ
Gh’é anche doî figgeu piccin, Ariel e Kfir Bibas, tra i ostaggi mòrti consegnæ da Hamas dòppo a tregua con Isræle.
Ean stæti acciappæ a-i 7 d’ottobre co-a moæ Shiri, mòrta lê ascì.
L’organizzaçion palestineise a dixe che son stæti ammassæ inti bombezzi, ma pe-o Stato ebraico son stæti assascinæ da-i seu rapitoî.
I miliçien an espòsto e quattro casce co-i còrpi in sciô parco misso sciù à Khan Younis primma de dâli a-a Croxe Rossa, davanti à un muggio de gente.
Incangio che a Shiri, Hamas o l’à consegnou pe errô o cadaveo de unna dònna de Gazza.
A famiggia a l’à accaxonou o Netanyahu: «Nisciun perdon, o n’à abbandonou».
Ciña, unna squaddra de reçercatoî a descreuve un neuvo coronavirus
Unna squaddra de reçercatoî cineixi a l’à descoverto un neuvo coronavirus di rattipennughi ch’o pòrta o reisego de trasmiscion da-e bestie a-i umoen, za ch’o l’addeuvia o mæximo reçettô ch’o caxoña o Covid.
L’é stæto osservou che o virus, da mæxima meña da Mers, o poeiva infettâ de çellule umañe e masse de çellule ò teciui che s’assomeggiavan à di òrgani respiatöi ò intestinali.
O studio, comme reportou da-a stampa cineise, o l’é stæto guiddou da-a Shi Zhengli, unna viròloga avvoxâ sorviatutto pe-e seu reçerche in scî rattipennughi ch’a travaggiava into laboratöio de Wuhan into mezo da costion in sce l’origine do Covid.
Borgoratti, zoeno de 16 anni o picca co-a möto: mòrto in sciô momento
Tragedia à Zena a-i 26 de frevâ: un zoeno de 16 anni, Cesare Crovetto, o l’é mòrto inte un açidente à Borgoratti.
O l’à piccou co-a seu möto contra una machina ch’a vegniva inte l’atro verso, guiddâ da unna dònna de 74 anni.
Da quello che l’é stæto açertou, o Crovetto o l’avieiva perso o contròllo do seu mezzo inta curva.
A Procua de Zena a l’à averto unn’investigaçion.
O Cecce, sto chì o seu nommiagio, o l’aiva unna pascion pe-i motoî scompartia con di seu amixi.
Unna stöia triste, quella da seu famiggia: o poæ, veterinäio ben ben conosciuo, o l’ea mancou do 2018.
Donde l’é avvegnuo l’açidente s’é recampou dexeñe de figgeu e inti giorni apreuvo l’é compario scrite, cartelli e massi de scioî.
Tentativo d’ammassamento à Castiggion pe unna rattella in scî confin
Un òmmo de 52 anni, Giuseppe Vadalà, o l’à sparou trei corpi de pistòlla a-o seu vexin Matteo Bo, de 42 anni, apreuvo à unna rattella pe-a construçion de unna miagetta in sciô confin do seu scito.
O l’é capitou a-i 27 de frevâ a-o Castiggion, derê à Ciavai.
O Vadalà, ch’o gh’à doî saloin da perrucchê à Sestri Levante, o l’é stæto arrestou pe tentativo d’ammassamento a-a fin de unna longa trattativa co-i carabinê, dòppo ch’o s’ea serrou à cà de seu fræ.
O Bo o l’é stæto portou in condiçioin pesantiscime con l’elicòttero à l’uspiâ San Martin de Zena, donde i meghi l’an sottopòsto à un intervento de çinque oe pe levâghe i proiettili e sarvâghe a vitta.
A prògnoxi a l’é delongo reservâ.
O prescidente Mattarella à Zena a-i 25 d’arvî pe-i 80 anni da-a Liberaçion
O prescidente da Repubrica Sergio Mattarella o saià à Zena a-i 25 d’arvî pe l‘80eximo anniversäio da Liberaçion.
A notiçia a l’é vegnua feua a-i 28 de frevâ à Villa Migon, donde l’é stæto firmou l’atto de reisa tra i todeschi e o Comitato de liberaçion naçionale, inta presentaçion do progetto do Tiatro Naçionale de Zena D’Oro – Il sesto senso partigiano à cua do direttô Davide Livermore e da regista Giorgina Pi.
O spettacolo o saià in scena a-o tiatro Ivo Chiesa a-i 25 e ai 27 d’arvî, e a-a primma gh’ascistià o cappo do Stato ascì.
«Ringraçio à nomme da çittæ o prescidente Mattarella pe aveine reiso l’önô da seu presensa inte unn’anniversäio mai tanto importante pe Zena e pe l’Italia», o commento do viçescindico Pietro Piciocchi.
Da-o Governo 3 miliardi pe-e bollette, fin à 500 euro d’aggiutti pe-e famigge
O Conseggio di ministri o l’à approvou o decreto lezze contra e bollette caistiose: à dispoxiçion gh’é 3 miliardi, 1,6 pe-e famigge e 1,4 pe-e impreise.
L’à annonçiou a prescidente Giorgia Meloni.
E famigge con reddito fin à 25mia euro avian pe trei meixi un aggiutto de 200 euro con presentâ l’Isee, 500 euro pe chi gh’à i requixiti pe-o bonus soçiale.
Pe-e impreise picciñe e medie gh’é un taggio di carreghi de scistema do 20% pöcassæ.
Intanto a ministra do Turiximo Daniela Santanchè, mandâ à giudiçio pe gazibba à l’Inps, a l’arve à l’ipòtexi de dimiscioin: «Me gh’appensiò da sola, sensa prescioin ò menasse, guiddâ da l’amô pe-o mæ partio».
Dapeu l’intervento contra e oppoxiçioin: «Voiatri combattei a ricchessa, mi son o mâ areo».
O pappa Françesco o stà megio, ma a Quæxima a comensa sensa de lê
O l’é in sciô repiggio o pappa Françesco, recoverou che l’é doe settemañe a-o policlinico Gemelli de Romma pe unna pormonite.
Oua no se parla ciù de «condiçioin critiche», ma a prògnoxi a l’é ancon reservâ e a Quæxima a l’à da comensâ sensa de lê.
O Mäcordì Scuöto o saià çelebrou da-o cardinâ De Donatis.
Segondo i urtimi bollettin di meghi ghe veu ancon quarche giorno de stabilitæ clinica.
Inti giorni avanti, dòppo e crixi de respiaçion e a somministraçion d’oscigeno, o l’aiva patio da scarscitæ de ren.
Tutti i giorni vëgne reçitou un rosäio pe lê à San Pê.
O cardinâ Angelo Bagnasco, passou prescidente da Conferensa di vescoi italien, o l’à dito che no gh’é «nisciuña raxon pe parlâ de dimiscioin».
Salò a leva a çittadinansa a-o Benito Mussolini dòppo çent’anni
Dòppo çent’anni Salò, ch’a l’à dæto o nomme a-a Repubrica soçiale italiaña existia da-o 1943 a-o 1945, a l’à levou a çittadinansa d’önô a-o Benito Mussolini, dæta do 1924.
O Conseggio do Commun o l’à votou pe-a tersa vòtta con 12 scì pe-a moçion do Tiberio Evoli, esponente da maggioransa de çentro-scinistra ch’a governa o paise da-o 2024 dòppo vint’anni d’amministraçioin de çentro-drita.
Trei conseggê conträi e un astegnuo, tutti de liste çiviche, uña de quæ vexiña à Fratelli d’Italia.
«Inte l’Italia d’ancheu – o l’à dito o scindico Francesco Cagnini – no gh’é ciù pòsto pe-e seu idee».
Trump-Zelensky, rattella in diretta televixiva a-a Casa Gianca
Rattella in diretta televixiva tra o prescidente american Donald Trump e l’ucraino Volodymyr Zelensky into studio ovale avanti de l’incontro a-a Casa Gianca.
O Trump o l’à accaxonou o Zelensky de «no aveighe e carte in man» pe fâ un accòrdio co-a Ruscia, dapeu o l’à sbraggiou: «Ò ti fæ l’accòrdio ò sedonca noiatri semmo feua, ti zeughi co-a tersa guæra do mondo».
«No son vegnuo chì pe zugâ a-e carte», a replica do prescidente de l’Ucraina che in sciâ fin, dòppo vinti menuti de scontro, o se n’é anæto.
I doî avieivan dovuo firmâ l’inteisa in scê tære ræe.
O Zelensky o l’aiva dito d’ëse pronto a-e dimiscioin se l’Ucraina a porrià intrâ inta Nato.
O Trump o l’à annonçiou di driti do 25% in sciâ merçe da l’Euröpa, l’Union a responde con de mesue pæge in sce l’äsâ e l’alluminio.
Germania, a Cdu a guägna e eleçioin e a l’inandia o governo con l’Spd
A Cdu do Friedrich Merz a l’à guägno e eleçioin in Germania co-o 28,5% di voti, a-o segondo pòsto l’estremma drita de Alternative für Deutchland co-o 20,8%, l’Spd o derua a-o 16,4%.
O cappo do primmo partio o l’à dito: «Emmo un incarrego ciæo e mettiemo sciù unna Grosse Koalition.
A Germania a l’à beseugno de un governo fito».
L’intençion a l’é de fâ un accòrdio con l’Spd avanti de Pasqua tegnindo feua segge l’Afd segge a scinistra da Linke e i Verdi, un progetto poscibile za che l’é arrestou feua da-o Bundestag i liberali de l’Fdp e a Bsw.
O passou cançellê Olaf Scholz o l’à ammisso: «Unna desfæta amaa».
Pe-a Alice Weidel «un exito stòrico pe l’Afd».
O Gene Hackman trovou mòrto co-a moggê, mistëio in sciâ caxon
L’attô Gene Hackman e seu moggê Betsy Arakawa son stæti trovæ mòrti à Santa Fe, inti Stati Unii, insemme à un di seu chen.
A poliçia a l’à averto unn’investigaçion pe capî e caxoin, che no pan ciæe.
A cobia a l’ea inte doe stançie despæge, a pòrta de cà a l’ea averta ma no forsâ.
In tæra gh’ea unna magnâ de pilloe.
I cadavei son stæti descoverti dòppo di giorni ò fòscia de settemañe.
L’é poscibile che à ammassâli segge stæto o monòscido de carbònio, stante che s’ascädavan co-o gazzo.
O Hackman o l’aiva 95 anni, a moggê 63.
O l’aiva fæto 101 cini e scrito çinque romansi, o l’aiva guägno doî premmi Oscar e quattro Golden Globe, e gh’aivan sciña dedicou un asteròide.
Scormatô do Besagno, o Bucci: «Pronto pe l’ötunno do 2026»
O scormatô do Besagno o saià in deuvia pe l’ötunno do 2026.
O l’é l’obiettivo fissou da-o prescidente e commissäio Marco Bucci dòppo che l’é arrivou into cantê tutti i tòcchi da Tbm.
O machinäio da 1.280 tonnëi, segondo o programma, o comensià a scavâ a-i primmi de zugno, inte un anno a galleria a saià tutta fæta e da lì à trei meixi o travaggio o dovieiva za fonçionâ pe portâ l’ægua in mâ.
«Vinti metri a-o giorno no son pöchi, ma poemo fâghela», o l’à commentou o Bucci.
A preisa a saià despægia da quella do Feuxan, ch’a loua in automatico: pe-o Besagno ghe saià un scistema de tramezzañe che besorrià mesciâ à segonda da scituaçion.
Intanto se va avanti à scavâ o tòcco de tunnel de 650 metri da-a preisa a-a galleria prinçipâ.
Fuxon Amt-Atp, dexe indagæ: gh’é anche a prescidente Ilaria Gavuglio
A prescidente de l’Amt de Zena Ilaria Gavuglio a l’é tra i dexe indagæ inte l’investigaçion da Procua de Zena in sciâ fuxon con l’Atp, l’açienda ch’a gestiva o traspòrto pubrico feua da çittæ.
Inta lista gh’é ascì o Enzo Sivori, passou prescidente de l’Atp, e o Marco Beltrami, passou prescidente de l’Amt.
E accuse son de gazibba, gazibba a-i danni do Stato e impedimento à l’attivitæ de contròllo de l’autoritæ de guardia.
Segondo i magistrati avieivan mancou de communicâ a vea destinaçion di dinæ da addeuviâ pe l’aumento de capitale de l’Atp, con permette à l’Amt de versâ in antiçipo 2 mioin d’euro pe scassâ i debiti.
L’investigaçion a l’ea vegnua feua da l’espòsto d’Autoguidovie, soçietæ privâ drento à l’Atp e da sempre conträia a-a fuxon con l’Amt.
Poliçia inta Provinsa de Saña, investigaçion pe turbativa de cæga pubrica
Turbativa de cæga pubrica: a l’é uña de ipòtexi derê à l’investigaçion da poliçia de Saña che a-i 4 de marso a l’é intrâ inti scagni da Provinsa e a l’à fæto de perquixiçioin pe piggiâ di papê amministrativi.
I açertamenti an da fâ con l’aggiudicaçion de un serviçio de scerbamento da 300mia euro e passa pe-o 2024.
De drento gh’é ascì doe dite da Pulia attive into settô da manutençion do verde.
Doî dependenti da Provinsa e l’amministratô de unn’açienda an reçevuo l’invito à rende l’interrogatöio davanti a-o giudiçe pe responde de corruçion, turbativa de cæga pubrica, fäso e gazibba à danno de un ente pubrico.
A Cassaçion: o Governo o dovià indennizzâ i migranti da nave Diciotti
O governo italian o dovià dâ unna refæta a-i migranti tegnui bloccæ da-o Matteo Salvini, alantô ministro de l’Interno, in sciâ nave Diciotti da Guardia de riva ch’a î aiva soccorrii in mâ inte l’agosto do 2018.
A l’é a deçixon da Cassaçion ch’a l’à accuggeito o recorso presentou da-i pròfughi, a-i quæ l’é stæto reconosciuo l’ingiusta privaçion da libertæ.
«Domando solo giustiçia», o l’à commentou un de loiatri.
«Emmo pöchi dinæ, l’é penoso spendine pe-i migranti feua de lezze», o commento da prescidente Giorgia Meloni.
Pe-o Salvini «unna sentensa vergognosa».
O ministro da Giustiçia Carlo Nordio o s’é deciarou «perplesso pe-e conseguense».
A prescidente da Cassaçion Margherita Cassano a l’à replicou: «Offeise che no se peu açettâ».
O feminiçidio o vëgne un crimine autònomo into còdiçe penale
Un gio de böa stòrico o giorno avanti l‘8 de marso: o Conseggio di ministri o l’à dæto a luxe verde a-o disegno de lezze pe l’introduçion do feminiçidio comme crimine autònomo into còdiçe penale, da poeilo punî co-a prexon à vitta.
Pe-a prescidente Meloni «un atro passo avanti» inte l’açion che o governo o pòrta avanti contra a violensa in scê dònne.
«Unna novitæ no solo giuridica, ma anche in sciô cian da coltua», o commento da ministra de Opportunitæ pæge Eugenia Roccella.
O provedimento o contëgne ascì de peñe ciù due pe-i mätrattamenti, o stalking, a violensa sessuale, o revenge porn, a mutilaçion di òrgani genitali feminin, e lexoin permanente a-a faccia.
I magistrati dovian stâ à sentî e vittime sensa delegâ a poliçia giudiçiäia.
O messaggio do pappa: «Graçie pe-e vòstre preghee, v’accompagno de de chì»
«Ringraçio de cheu pe-e vòstre preghee pe-a mæ sanitæ, v’accompagno de de chì.
Che o Segnô o ve benedigghe e che a Vergine a v’avvarde.
Graçie».
Ste chì son e poule prononçiæ da-o pappa Françesco inte un messaggio in spagnòllo registrou a-o policlinico Gemelli e mandou in ciassa San Pê a-i 6 de marso.
I meghi an dito che e seu condiçioin son arrestæ staçionäie da-i giorni avanti, sensa ciù caxi de scarscitæ de respiaçion ni de freve.
A-o prinçipio da settemaña o l’aiva avuo torna doe crixi e o l’ea stæto misso in ventilaçion mecanica.
A prògnoxi a l’arresta reservâ.
O Françesco o l’à fæto savei ch’o prega sorviatutto pe-a paxe: «De de chì – o l’à scrito – a guæra a pâ ancon ciù asciurda».
Ucraina, a von der Leyen a ciamma l’Euröpa: «Armemmose torna»
A prescidente da Commiscion europea Ursula von der Leyen a l’à annonçiou un cian de neuvo armamento de l’Union da 800 miliardi: «Semmo menassæ, se dovemmo defende», a l’à dito.
Tra i progetti gh’é di miscili, di droin e di investimenti pe-a seguessa informatica.
O prescidente franseise Emmanuel Macron o l’à offerto a proteçion nucleare: «Chi se peu credde che o Putin o no se fermià à l’Ucraina?».
O prescidente ruscio o gh’à respòsto: «Gh’é chi veu tornâ a-i tempi do Napolion e o s’à ascordou comm’a l’é finia».
L’Ongaia do Viktor Orbán a sghinda: «Sentiemo i nòstri çittæn».
Intanto o Volodymyr Zelensky, dòppo a rattella a-a Casa Gianca, o ghe mòlla: «Semmo pronti à travaggiâ sotta a guidda do Trump pe ottegnî unna paxe ch’a due».
E o Putin o s’é dito pronto à discutte unna tregua à condiçion che se fasse di pasci verso un accòrdio definitivo.
O Trump o sospende i driti à Mescico e Canada, borse into ravaxo
O prescidente american Donald Trump o l’à tramandou a-i 2 d’arvî a missa in deuvia di driti do 25% in sciâ mercansia da Mescico e Canada, dòppo che l’annonçio o l’aiva bruxou 367 miliardi in scê borse europee.
A Ciña pe repicca a l’à fæto montâ e tariffe in scî ben americhen e a l’à bloccou l’importaçion de legno.
Into descorso davanti a-o Congresso o prescidente o l’à desfiou l’Euröpa: «L’America a l’é tornâ».
A protesta di democratichi: «O Reagan o se regia inta tomba».
O Trump o l’à firmou ascì un ordine ch’o l’instituisce unna reserva strategica de Bitcoin: o prexo da criptomonæa o l’é chinou do 5,7%.
Intanto a Bce, inte l’aspëtâ e deçixoin di Stati Unii, a l’à taggiou torna i tasci de 25 ponti base, da-o 2,75% a-o 2,5%.
Premio Oscar à Anora pe-o megio cine, a Mikey Madison megio attoa
Anora do Sean Baker o l’à guägno o premio Oscar pe-o megio cine.
«L’emmo fæto con pochi dinæ ma con tutto o cheu», a l’à dito a produttoa Samantha Quan.
A Mikey Madison, de 25 anni, a l’à guägno ascì o premio comme megio attoa protagonista passando avanti a-a Fernanda Torres e a-a Demi Moore.
A l’é a ciù zoena inte ciù che dex’anni à piggiâ a statuetta.
A-o Sean Baker anche l’Oscar pe-a megio regia.
O reconoscimento de megio attô protagonista o l’é anæto a-o Adrien Brody pe The Brutalist: o l’é o segondo inta seu carrea dòppo quello do 2023 pe O pianista do Polanski.
O mæximo cine o l’é stæto premiou pe-a megio muxica, compòsta da-o Daniel Blumberg. I’m still here do Walter Salles o l’é o megio cine internaçionale.
Tragedia à Zena, dònna sciaccâ e ammassâ da unna parma
Tragedia into quartê da Foxe à Zena a-i 12 de marso: unna parma a l’é vegnua zu in ciassa Poulo da Neuve e unna dònna a l’é arrestâ sciaccâ de sotta, mòrta in sciô momento.
A se ciammava Francesca Testino, a l’aiva 57 anni e a stava lì da-a vexin.
A Procua de Zena a l’à averto unn’investigaçion pe ammassamento corposo.
Quell’erbo, cegou da longo tempo, o l’ea stæto segnalou ciù vòtte da-i çittæn.
L’Aster, l’açienda responsabile da gestion do verde pe-o Commun de Zena, a l’à dito che a cianta a l’ea controllâ delongo, l’urtima vòtta à settembre do 2024, e no gh’ea nisciun segno de reisego.
O viçescindico Pietro Piciocchi o l’à comandou o desmuo in çittæ pe-i 15 de marso.
Eleçioin, a Cavo a se candida viçescindica de Zena co-o Piciocchi
A Ilaria Cavo, passâ assessoa da zonta Toti in Liguria e ancheu deputâ de Noi Moderati, a l’é stæta indicâ comme viçescindica de Zena in caxo de vittöia do Pietro Piciocchi a-e eleçioin pe-o Commun.
«A ne permettià d’avei de relaçioin fòrte con tutto o mondo roman e co-o governo», o l’à commentou o candidou do çentro-drita.
A Cavo a l’à açettou a candidatua: a corrià comme cappolista inte unna formaçion çivica e in caxo d’eleçion a no daià e dimiscioin da-o Parlamento.
Intanto o Governo o l’à deçiso i giorni de votaçioin: o primmo gio o saià a-i 25-26 de mazzo, a-i 8-9 de zugno se tornià pe-o poscibile segondo gio e à tutte e mainee pe-i çinque referendum in sce çittadinansa e travaggio.
A-i 16 de marso, a-i Magazzin do Cotton, l’evento da Silvia Salis pe arvî a campagna elettorale.
Esportaçioin à deruo pe-a Liguria: inte un anno perso o 24,1%
E esportaçion da Liguria do 2024 son deschinæ do 24,1% da l’anno primma, un di dæti ciù negativi inte tutta l’Italia, megio solo che Basilicata e Marche.
L’é quello che vëgne feua da l’urtima relaçion de l’Istat in scê regioin.
A Liguria a l’ea delongo cresciua inti urtimi trei anni: +12,3% do 2021, +33% do 2022, +0,3% do 2023 arrivando à toccâ i 10,6 miliardi d’euro.
O contributo ciù pesante o l’arriva da-e vendie inti Stati Unii, zu do 77,7% inte l’urtimo anno.
Se s’ammia a-i settoî economichi, quelli che van pezo son i mezzi de traspòrto (-60,7%), incangio o mangiâ e i produti agricoli crescian do 12,2% e 6,9%.
Campi Flegrei, a tæra a tremma.
Toscaña in zenoggio pe-o tempo grammo
Torna a poia inti Campi Flegrei dòppo o neuvo scrollon de tæramòtto inta neutte tra i 12 e i 13 de marso, un sisma do graddo 4,4 Richter, o ciù fòrte di urtimi 40 anni con quello do mazzo passou.
Tanta poia, gente inte stradde, tenscion co-a poliçia ma «nisciun danno a-e struttue», o l’à dito o scindico de Napoli Manfredi.
Da lì à vintiquattr’oe s’é registrou un atro scrollon.
I esperti an dito che o seu o l’é apreuvo à ïsâse træ vòtte ciù spedio, da un à trei citti a-o meise.
Intanto o tempo grammo o tormenta a Toscaña, donde gh’é stæto allagamenti, sciummi debordæ e frañe.
Scheue serræ à Firense, donde se temme pe l’Arno.
Allerta rossa in Emilia Romagna ascì, za corpie da-e alluvioin di anni passæ.
Delitto Willy Monteiro: prexon à vitta pe-o Marco Bianchi, 28 anni pe-o fræ Gabriele
A Corte d’appello de Romma a l’à condannou a-a prexon a vitta o Marco Bianchi pe l’ammassamento do Willy Monteiro Duarte, massacrou de bòtte tra i 5 e i 6 de settembre do 2020 in provinsa de Romma pe avei defeiso un amigo.
Pe-o fræ Gabriele i giudiçi an reconosciuo e mitigaçioin generiche.
A neuva sentensa a l’é arrivâ dòppo a deçixon da Cassaçion.
A responsabilitæ penale pe l’ammassamento a l’ea za passâ in giudicou.
«E condanne no ne daian o Willy inderê – a deciaraçion da moæ da vittima –.
Me prego che sti zoeni apprexan d’ëse vivi con unna famiggia ch’a î peu vedde e sentî a seu voxe, à noiatri n’é arrestou solo che unna fotografia».
Delitto de Garlasco, dòppo 18 anni s’indaga in sce un amigo do fræ da Chiara Poggi
À dixeutt’anni da l’ammassamento da Chiara Poggi, o delitto de Garlasco, s’indaga in sciô Andrea Sempio, un amigo do fræ da vittima.
L’òmmo, che alantô o l’aiva 19 anni, o l’ea stæto za tiou drento à l’investigaçion, ma l’accusa a l’ea stæta archiviâ.
Oua di neuvi açertamenti in sciô Dna an averto torna o caxo.
L’accusa a l’é d’ammassamento in concorso con desconosciui ò co-o Alberto Stasi.
«O l’é o setten tentativo de fâ cazze a condanna do Stasi», o commento di avvocati da famiggia Poggi.
O passou galante da Chiara o dixe de no a-a «revixon do proçesso in sce l’onda mediatica».
O Sempio «o l’é sciätou – o l’à commentou o defensô –.
Cöse ghe mette ciù poia son e conseguense in scî seu genitoî».
Tregua in Ucraina, o Trump o mette sprescia a-o Putin.
Votou o cian Rearm.Eu
L’Ucraina a l’à açettou à Gedda a propòsta americaña de un meise de fermæ o feugo inta guæra co-a Ruscia.
I Stati Unii s’impegnan à repiggiâ i aggiutti de ficco.
O Trump o l’à misso sprescia a-o Putin: «Ch’o digghe de scì ò ghe saià de sançioin devasante».
O prescidente ruscio o resta reddeno in scê seu condiçioin: «Gh’é ancon ben ben da discorrî», o l’à respòsto.
Intanto o Parlamento europeo o l’à approvou à maggioransa o cian Rearm.Eu propòsto da-a prescidente da Commiscion Ursula von der Leyen.
«A paxe a no l’é scontâ – a l’à dito –.
O l’é o momento de unna paxe pe mezo da fòrsa, ghe veu ciù coraggio».
O ministro de l’Estranxeo ruscio o gh’à dito «a Führer Ursula».
O Elon Musk o vorrieiva che i Stati Unii sciortissan da-a Nato e in sce X o l’à menassou d’asmortâ o scistema Starlink: «Se ô fasso, Kiev a vëgne zu».
Daçi: Euröpa e Canada respondan a-i Stati Unii, a Tesla a perde o 15%
L’Euröpa e o Canada respondan a-o Donald Trump con l’annonçio de daçi pe 46 miliardi in scî produti americhen, tanto che l’é introu in deuvia i driti a-o 25% in sce l’äsâ e l’alluminio.
O prescidente di Stati Unii o menassa d’impoñe di daçi a-o 200% in sce vin e champagne produti in Euröpa e o l’accaxoña l’Union d’ëse «uña de autoritæ fiscale ciù abuxive do mondo».
Anche a Ciña a l’é pronta à reagî.
A poia de unna guæra de commerçio e de unna reçescion inti Stati Unii a l’à bruxou mille miliardi di dòllari inte borse.
A Tesla do Musk a l’à perso o 15%, o frazzo ciù grande da-o 2020.
A Casa Gianca a l’à minimizzou: «Gh’é unna distansa tra o mercou de açioin e quello che veddemmo inte açiende».
Corruçion into Parlamento europeo, perquixiçioin e fermi pe sette lobbisti
Unna gròssa operaçion contra a corruçion into Parlamento europeo a l’é stæta inandiâ in Belgio.
Un çentanâ d’investigatoî an perquixio 21 cæ tra Bruxelles, a Vallònia e e Fiandre, fermando sette lobbisti ligæ à Huawei ch’avieivan dæto de ganasceuie à di deputæ passæ e d’ancheu.
I scagni de doî ascistenti ligæ à Forza Italia e a-i liberali da Burgaia son stæti sexii into palaçio do Parlamento à Bruxelles.
E accuse son de corruçion, papê fäsci, reçiclaggio de dinæ e organizzaçion criminale.
Segondo a Procua i politichi avieivan gödio de dinæ, mangiâ, aberghi, regalli de prexo, compreiso di telefonin, e invitti à de partie de ballon.
Erboi, dòppo a tragedia o Commun de Zena o spende un mion pe fâ ciù taggi
O Commun de Zena o l’investe un mion d’euro pe fâ o doggio de contròlli e taggi di erboi in çittæ dòppo a cheita da parma in ciassa Poulo da Neuve ch’a l’à ammassou a Francesca Testino.
L’Aster a prevedde de passâ da 200 à 400 abbattimenti inte un anno.
Boriaña in sciâ lettia do viçescindico e candidou Pietro Piciocchi ch’o l’à ciammou perdon pe-a tragedia ma o l’à accaxonou ascì o «fanatiximo verde» pe-e deçixoin «inlògiche» ch’an portou à di gròsci reiseghi.
I carabinê son intræ inti scagni do Commun, do Muniçipio Levante de Mezo e de l’Aster pe piggiâ tutti i papê boin pe l’investigaçion pe ammassamento corposo inandiâ da-a Procua.
Intanto l’é stæto cacciou zu di pin in Castelletto, in Arbâ e in corso Monte Grappa.
Eleçioin, scontro Bucci-Salis à l’airopòrto de Zena
Scontro tra a candidâ scindica do çentro-scinitra Silvia Salis e o prescidente da Liguria Marco Bucci à l’inauguraçion do neuvo settô de l’airopòrto de Zena.
A Salis a l’é intervegnua tanto che o Bucci o parlava con di esponenti do Pd: «Sciâ l’ammie, prescidente, che se peu travaggiâ tanto ma fâ tante bellinate ascì».
Dapeu a l’à serrou o descorso: «Se veddemmo à mazzo».
Dapeu o Bucci o l’à accaxonâ: «A se n’é anæta, a l’é unna mainea d’ëse mäducæ».
Lê a l’à replicou: «Mi no son scappâ, fòscia o no l’é avviou à unna dònna ch’a responde».
O Piciocchi intanto o l’à presentou a candidatua in cobbia co-a Ilaria Cavo.
O Filippo Biolé o s’é retiou da-a corsa pe de bæghe co-a seu lista, incangio o Mattia Crucioli e a Antonella Marras ghe preuvan unn’atra vòtta.
Sanitæ, i carabinê denonçian di meghi in Liguria pe-e prescriçioin imbroggiæ
I carabinê an denonçiou quattro meghi de famiggia in Liguria pe avei fæto de prescriçioin d’exammi e vixite con de categorie de prioritæ fäse pe asseguâ a-i paçienti di tempi ciù curti.
Un scistema che, segondo i militari, o saieiva «largamente in deuvia tra tutti i meghi da region».
L’investigaçion a s’é conçentrâ mascime in scî exammi pe-i quæ gh’é ben ben da aspëtâ, comme e colonscopie e e resonanse magnetiche.
Tanti meghi aivan l’andio de firmâ ciù prescriçioin à nomme do mæximo paçiente, into mæximo giorno e co-a mæxima domanda, pe dâ ciù poscibilitæ de trovâ un pòsto.
Da-i contròlli l’é vegnuo feua che into 10-20% di caxi e prestaçioin no vëgnan dæte perché e gente no se presentan.
A Meloni contra o manifesto de Ventotene, proteste in parlamento
«No sò se sta chì a l’é a vòstra Euröpa, ma da seguo a no l’é a mæ».
L’à dito a prescidente do Conseggio Giorgia Meloni into parlâ a-a Camia do manifesto de Ventotene, scrito do 1941 da-o Altiero Spinelli e o Ernesto Rossi: «Spero no l’aggian mai lezzuo perché l’alternativa a mettieiva poia».
Gren proteste da l’oppoxiçion: «A l’offende a memöia europea pe asconde e divixoin do seu governo», a l’à dito a segretäia do Pd Elly Schlein.
«Son stæta mi à vegnî offeisa da unna scinistra ch’a mostra unn’anima inliberale e nostalgica», a respòsta da Meloni à Bruxelles.
L’argomento o l’é stæto trattou ascì inte unna çeña co-i deputæ europëi de Fratelli d’Italia e i ministri Lollobrigida e Foti.
In Italia anche e persoñe sole porrian adottâ di minoî foresti abbandonæ
Anche e gente sole peuan adottâ di minoî foresti in scituaçion d’abbandon.
A deçixon a l’é stæta piggiâ da-a Corte constituçionale ch’a l’à deciarou inlegittimo un tòcco da lezze do 1983 ch’a taggia feua ste persoñe perché in contrasto co-i articoli 2 e 117 da Constituçion.
L’interesse à vegnî genitoî, segondo a Corte, o l’é compreiso inta libertæ d’autodeterminaçion da persoña e beseugnâ dâhghe a mente insemme a-i tanti e primmäi interesci do minô.
Pe-a Lega a sentensa a dev’ëse l’occaxon pe cangiâ a normativa e avvexinâla a-e neçescitæ da giornâ d’ancheu.
Autovelox, o decreto do Governo ch’o fermià tutti i recorsci
Da-a stæ ch’a vëgne tutti i autovelox approvæ da-i 13 de zugno do 2017 son da tegnîse pe omologæ in automatico.
O l’é quello che prevedde un decreto in arrivo da-o ministëio di Traspòrti ch’o l’intrià in deuvia à luggio con mette fin à polemiche e recorsci.
«In sciâ fin se faià do ciæo e finià i recorsci scistematichi ch’an criminalizzou i appægi pe mesuâ a veloçitæ e an fæto sbiffâ e sançioin», o l’à commentou o prescidente de l’Assoçiaçion amixi e sostegnitoî da poliçia straddale Giordano Biserni.
Ucraina, o Trump o l’annonçia e linie de l’accòrdio co-a Ruscia
O prescidente american Donald Trump o l’à annonçiou che e linie prinçipæ de l’accòrdio in sce l’Ucraina son stæte stabilie dòppo i descorsci a-o telefono co-o Vladimir Putin e o Volodymyr Zelensky, e fito porrieiva partî a «tregua totale».
Un ròllo importante into mantegnî a paxe o porrieiva toccâ à l’Onu inte un disegno con quattro livelli d’interpoxiçion ch’o l’includde a proteçion americaña ascì.
«Unna miscion de l’Onu a no ne protezzieiva da-o Putin», o l’à dito o Zelensky.
Intanto l’Union europea a l’é scciappâ in scî finançiamenti pe-a defeisa.
L’Ongaia a no l’à votou l’arrembo à Kiev contra l’aggrescion da Ruscia.
Isræle-Hamas, torna bombe à Gazza e çentanæa de mòrti
Isræle o l’à rotto a tregua à Gazza.
Inta Striscia l’é comensou torna i attacchi pe ottegnî a liberaçion di urtimi 59 ostaggi.
«Hamas o saià corpio con unna fòrsa mai vista», o l’à annonçiou o ministro da Defeisa Katz.
I mòrti son za de çentanæa, tra i quæ ben ben de figgeu.
Hamas o l’à respòsto con tiâ di furgai in sce Tel Aviv.
«De chì in avanti e negoçiaçioin avvegnian solo sotta o feugo», o l’à dito o primmo ministro isrælian Benyamin Netanyahu.
Scontri e proteste à Gerusalemme.
O partio de drita ortodossa Otzma Yehudit o l’é introu torna into governo ch’o l’aiva mollou pe protesta contra a tregua che l’é doî meixi.
Turchia, arrestou o scindico de Istanbul: 300mia inte ciasse pe protestâ
O scindico de Istanbul Ekrem Imamoglu, o prinçipâ avversäio politico do prescidente Racip Erdogan, o l’é stæto arrestou con l’accusa de corruçion.
«A naçion a respondià a-e böxie, a-i complòtti, a-e gazibbe, à quelli che franzan i driti de persoñe e arröban a voentæ do pòpolo», o l’à scrito.
O Governo o l’à proibio e manifestaçion, ma à Istanbul 300mia persoñe son anæte inte ciasse pe protestâ e gh’é stæto di scontri co-a poliçia inte quella ch’a l’é stæta ciammâ «a neutte da democraçia».
A Turchia «a no ghe mollià a-o terroriximo de stradda», o l’à respòsto o Erdogan.
Ponte Morandi, o Castellucci: «Son responsabile ma no corpeive»
O Giovanni Castellucci, passou amministratô delegou d’Autostrade, o l’à parlou pe-a primma vòtta into proçesso pe-o deruo do ponte Morandi, çinque oe de deciaraçioin libere.
«Sta tragedia a m’à corpio into profondo – o l’à dito – semmo responsabili pe quello che l’é capitou ma no corpeivi».
O Castellucci o l’à refuou l’accusa d’avei vosciuo avansâ di dinæ in scê manutençioin.
Dapeu o l’à azzonto: «Sento o peiso e ô sentiò delongo.
O mæ resciöo o l’é che penso d’avei fæto sempre tutto quello che doveiva e poeiva».
De poule ch’an fæto scciuppâ a raggia di pænti de vittime.
«Di seu dinæ no semmo cöse fâsene, s’o ne parlesse ghe spuieiva into moro», a l’à dito a moæ do Mirko Vicini, l’urtima vittima ch’a l’é stæta attrovâ à çinque giorni da-o squascio.
Sanitæ, o prescidente Bucci: «Pascivo à 19,2 mioin, tutti coverti»
O pascivo da sanitæ in Liguria o l’é de 19,2 mioin d’euro.
O numeo l’à dæto o prescidente Marco Bucci inte unn’informativa davanti a-o Conseggio da Region.
«Son squæxi seguo che saian ancon ciù pöchi inte settemañe che vëgnan e son tutti coverti areo», o l’à dito con promette che no ghe saià nisciun taggio de servixi ò d’assonçioin.
À dî a veitæ a maneuvra da zonta a l’ea de 62 mioin, ma segondo o governatô a l’é stæta fæta coscì pe dâ de garançie a-o ministëio.
In sciâ fin se porrieiva arrivâ fin à 100 mioin, za che o Governo o l’à domandou de crovî di costi do 2024 con di dinæ do 2025, ma o Bucci o l’à inscistio che o beuggio «veo» o l’é quello ch’ o l’à annonçiou lê.
O Piciocchi co-a paa inta bratta, à Zena scceuppa a polemica
O tempo grammo o l’intra inta campagna elettorale pe-o Commun de Zena.
Inta neutte tra i 22 e i 23 de marso unna borrasca a l’à pontou a Ponçeivia donde s’é registrou ben ben di allagamenti.
O giorno apreuvo o viçescindico e candidou Pietro Piciocchi o l’é stæto fotografou con unna paa a levâ a bratta à Certosa.
Quarchedun gh’à cioccou e moen, di atri l’an criticou: «Inte sti eutto anni o poeiva fâ de ciù pe-o dissesto idrogeològico».
Anche l’avversäia Silvia Salis a gh’é anæta: «A presensa do Commun – a l’à scrito – a dev’ëse perçepia con de açioin de prevençion, ciufito che co-a presensa dòppo che i danni son fæti».
O Piciocchi o l’é intervegnuo: «Ò fæto cöse me son sentio in consciensa, veuggio ëse mi mæximo, nisciuña mania d’ëse protagonista».
Migranti inregolari in Albania, o neuvo decreto do Governo
I migranti inregolari in Italia se porrian portâ ascì into çentro de permanensa pe-o rimpatrio in Albania.
O l’é o contegnuo de un neuvo decreto approvou da-o Conseggio di ministri.
Inta struttua de Gjadër, donde o governo Meloni o voeiva portâ e persoñe soccorrie in mâ, gh’é 144 pòsti à dispoxiçion.
Pe-o çentro-scinistra sti stramui son feua de lezze.
Intanto cresce a tenscion inta maggioransa con un neuvo scontro tra o ministro Antonio Tajani e a Lega dòppo che o Salvini o l’à parlou co-o viçeprescidente american J.D. Vance.
«O governo o no sta ciù in pê», commenta a segrettäia do Pd Elly Schlein.
Turin, autobo turistico o cazze into Pò: mòrto l’autista
Un autobo turistico o l’é cheito into sciumme Pò d’in sce un ponte à Turin, da arente à ciassa Vittorio Veneto.
O l’é capitou a-i 26 de marso.
À bòrdo gh’ea solo l’autista, Nicola Di Carlo, ch’o l’ea stæto repiggiou da-i pompê vivo ma svegnuo, e o l’é mòrto da lì à pöco.
O l’aiva da piggiâ unna compagnia de scoläi pe unn’escurscion in çittæ.
Insemme co-o fræ o l’ea o baccan de unna dita de noezo da provinsa de Campobasso.
L’autobo, che in parte o l’é anæto a-o fondo, o l’ea apreuvo à fâ unna maneuvra à l’inderê quand’o l’à comensou à sbandâ e o l’à cacciou zu o päpeto de færo, con finî inte l’ægua.
A propòsta do Franceschini: «A-i figgi solo che o cognomme da moæ»
Dâ a-i figgi solo o cognomme da moæ.
A l’é a propòsta avansâ da-o passou ministro da Coltua Dario Franceschini do Partio Democratico, ch’o presentià un disegno de lezze a-o Senato.
«Incangio che creâ un muggio de problemi con gestî i cognommi doggi ò çerne tra quello do poæ e quello da moæ, dòppo di secoli che i figgi an piggiou o cognomme do poæ, stabilimmo che piggian solo o cognomme da moæ – o l’à dito –.
A l’é unna cösa sencia e ascì unna refæta pe unn’ingiustiçia secolare».
O cappo da Lega Matteo Salvini o l’à replicou: «Te ô chì e prioritæ da scinistra: levâ a-i figgeu o cognomme do poæ!
Ma scì, levemmoli d’in gio sti poæ».
Ucraina, primmo accòrdio verso a tregua.
O Putin o veu l’amministraçion de l’Onu
Primmo passo pe-a tregua in Ucraina.
A Casa Gianca, apreuvo a-i incontri à Riad co-e doe delegaçioin, a l’à spantegou un papê co-i ponti de l’accòrdio, tra i quæ mascime o fermæ o feugo into Mâ Neigro e a fin di attacchi contra e infrastruttue energetiche.
Pe-o prescidente Zelensky se va «into verso giusto».
O Putin o veu l’Ucraina sotta «unn’amministraçion de passaggio» conduta da l’Onu pe inandiâ de eleçioin «democratiche» pe-a prescidensa, e dapeu negoçiâ a paxe co-o neuvo governo.
Intanto però o prescidente franseise Macron o l’à annonçiou che e sançioin contra a Ruscia restian: «O Putin o fa solo mostra de negoçiâ», o l’à commentou.
Stati Unii, pubricou i messaggi in sci cen de guæra contra i Houthi
Un neuvo caxo o sciata i Stati Unii.
O giornalista Jeffrey Goldberg, direttô da revista The Atlantic, o l’é stæto misso pe errô drento à unna chat do Pentagono in scî cen de guæra contra i Houthi e o l’à pubricou unna parte di messaggi.
Inta mæxima conversaçion gh’ea o viçeprescidente Vance, ch’o definitiva i europëi di «parasciti», e o segrettäio da Defeisa Hegseth.
O Trump o l’à asseguou che «nisciuña informaçion clascificâ a l’é stæta scompartia», ma i democratichi ciamman l’avertua de unn’investigaçion.
O segrettäio de Stato Marco Rubio o l’à dito: «Quarchedun l’à fæto un gran sguarron».
Tæramòtto devastante in Myanmar, se temme de miggiæa de mòrti
Un tæramòtto fortiscimo o l’à corpio o Myanmar a-i 28 de marso con doî scrolloin de 7,7 e 6,4 graddi Richter sentii in Thailandia e Ciña ascì.
O primmo, con l’epiçentro into nòrd do Paise, o l’é stæto 300 vòtte ciù fòrte de quello ch’o l’à destruto Amatrice do 2016.
Pe-o momento se parla de 150 mòrti, ma gh’é a poscibilitæ che seggian de miggiæa, za che un muggio de gente son imprexonæ sotta o zetto.
À Bangkok l’é vegnuo zu un grattaçê de 30 cen ancon in construçion, e vittime son a-o manco 9.
O governo militare do Myanmar, sciben ch’o s’ea isoou do 2021, o l’à invitou «quæsesegge Paise, quæsesegge organizzaçion» à vegnî à aggiuttâ.
Airoplan cheito in scî bricchi da Liguria, mòrto un poliçiòtto e un instruttô de xeuo
Un airoplan ôtralegio o l’é cheito a-i 2 d’arvî à Montesöo, into commun de l’Isoa do Canton.
Into creppo l’é mòrto doe persoñe: o Riccardo Muci, de 38 anni, poliçiòtto ch’o l’ea stæto premiou da-o prescidente Mattarella pe avei sarvou de gente into scceuppo in autostradda à Bològna do 2018, e l’instruttô de xeuo Giuseppe Gabbi, de 64 anni.
Ean partii da vexin à Turin e aivan da anâ à Sutri, in provinsa de Viterbo.
Fòscia un guasto o gh’à fæto perde de quöta, fòscia e nuvie basse gh’an levou a vixibilitæ: dapeu l’appægio o l’à piccou in tæra e o l’à piggiou feugo.
I còrpi son stæti attrovæ carbonizzæ areo.
L’unica poscibilitæ pe capî cöse l’é capitou o l’é un tablet trovou inte unna borsa.
Dònna mòrta sciaccâ da unna parma à Zena, 12 indagæ pe ammassamento corposo
Gh’é 12 indagæ pe-a mòrte da Francesca Testino, a dònna de 57 anni ammassâ da unna parma cheita à Zena, in ciassa Poulo da Neuve, a-i 12 de marso.
I ciù tanti son tecnichi dependenti ò passæ dependenti de l’Aster, l’açienda do Commun ch’a l’é incarregâ da manutençion do verde, doî son di consulenti esterni.
Pe tutti l’accusa a l’é d’ammassamento corposo.
S’aspeta l’exito de l’autopscia in sciâ vittima pe poei çelebrâ o morteuio.
L’atro passaggio o saià a consulensa tecnica pe stabilî a caxon pe-a quæ a cianta, ch’a no l’ea consciderâ à reisego de cazze, a l’é vegnua zu sciben che tanti l’aivan segnalâ.
Ciavai, mistëio in sce l’Entella: trovou o cadaveo de unna dònna
Mistëio à Ciavai: o cadaveo de unna dònna o l’é stæto attrovou into parco de l’Entella inta mattinâ di 4 d’arvî.
O còrpo sensa vitta o l’é stæto descoverto da unna meistra ch’a l’accompagnava di scoläi pe studiâ e bestie in scê rive do sciumme.
A mòrta a l’é unna dònna asiatica de 40-45 anni da quæ no s’arriësciva à capî l’identitæ za ch’a no l’aiva de documenti con lê.
Chi l’à reconosciua l’é stæto o maio, un çittæn cineise, co-o quæ a gestiva un bar no guæi lontan da-o scito da tragedia.
In sciô còrpo no l’é stæto nottou de segni ciæi de violensa.
Porrieiva ëse stæto un açidente ma ascì un gesto volontäio.
Feminiçiddi, inte unna settemaña doe figge ammassæ in Italia
Atri doî feminiçiddi in Italia.
À Mesciña unna figgia de 22 anni, Sara Campanella, a l’é stæta ammassâ pe-a stradda da un seu compagno d’universcitæ, Stefano Argentino, de 27 anni, ch’o l’é scappou e da lì à quarche giorno o l’à confessou: «A l’ea freida e indifferente».
A mòrte a l’é stæta caxonâ da unna cotellâ into còllo.
L’ascidio o l’anava avanti da doî anni e a Campanella a l’aiva scrito à unn’amiga: «O mouto o me ven apreuvo».
Vexin à Romma a Ilaria Sula, de 22 anni, nasciua à Terni, a l’é stæta ammassâ à cotellæ da-o passou galante Mark Anthony Samson, de 23 anni.
A l’ea sparia da-i 25 de marso.
O zoeno o l’à cacciou o còrpo inte un deruo, ascoso inte unna valixe.
Lê ascì o l’à confessou: i doî aivan serrou da pöco unna relaçion.
Da-o prinçipio de l’anno in Italia gh’é stæto 11 feminiçiddi.
Pe l’Istat i italien vivan de ciù, monta l’etæ pe anâ in penscion
Do 2027 l’etæ pe-a penscion e i contributi neçessäi pe anâghe in antiçipo montian de trei mexi arrivando à 67 anni e 3 meixi pe-a penscion de vegiaia e 43 anni e un meise pe quella antiçipâ.
Segondo i dæti pubricæ da l’Istat, a speransa de vitta à 65 anni do 2024 a l’é montâ à 21,2 anni, o numeo ciù erto da-o 2019.
Into confronto tra 2023-24 e 2021-22 a l’é cresciua de sette meixi, da-i quæ beseugna levâ i 4 meixi de reduçion registræ quande gh’ea a pandemia.
A Lega però a l’à annonçiou che l’aumento de l’etæ o vegnià bloccou.
L’oppoxiçion a domanda a-a maggioransa ch’a passe a-i fæti.
A Tim a l’é torna italiaña, Poste a l’accatta o 15% da-i franseixi de Vivendi
A Tim a l’é tornâ italiaña.
Dòppo i franseixi de Vivendi, e ancon primma l’assoçiaçion industriale con Telefonica, Poste Italiane – ch’a l’aiva za piggiou o 9,81% de açioin da Cdp – a l’à formalizzou l’aquixiçion do 15% do capitale da-i franseixi, con montâ coscì squæxi a-o 25% di titoli.
L’operaçion a l’é avvegnua pe 684 mioin d’eiro, saieiva à dî 29 citti pe un açion pöcassæ.
Pe-o Vincent Bolloré, ch’o l’aiva provou e fallio a montâ in sce Mediaset, a l’é unn’atra retiâ da-e compagnie italiañe.
O Trump o mette i daçi à tutto o mondo, e borse van a-o fondo
O prescidente american Donald Trump o l’à deciarou a-o mondo a guæra da mercansia: daçi a-o 10% pe tutti, che però montan a-o 20% pe l’Euröpa, a-o 34% pe-a Ciña, fin a-o 49% pe-a Cambögia.
«O l’é o giorno da liberaçion», o l’à scrito.
Wall Street a l’à perso 2mia miliardi inte un giorno, 422 inte Borse europee, o petròlio o l’é chinou do 6,64%.
E oua torna o fantaxima de unna reçescion globale.
«In caxo de repicche faiemo montâ e tariffe», o l’à avvertio o Trump.
L’Union europea a no refua e negoçiaçioin, ma a l’à za pronto a refæta in sce l’äsâ e l’alluminio.
«Passiemo a tempesta», a l’à dito a prescidente da Commiscion Ursula von der Leyen.
O Macron o l’à domandou a-i imprenditoî franseixi de sospende i investimenti inti Stati Unii.
Fransa, a Le Pen condannâ: a no se porrià candidâ pe-a prescidensa
A Marine Le Pen, cappo do Rassemblement National in Fransa, a l’é stæta condannâ da-o tribunâ de Pariggi pe destornaçion de dinæ pubrichi, insemme à eutto deputæ europëi.
Pe sta raxon a no porrià ëse elezzua da chì à çinqu’anni e donca a no se porrià candidâ pe-a prescidensa.
«Contra de mi o scistema o l’à tiou feua a bomba nucleare – a l’à dito –.
N’an arröbou e eleçioin politiche, no lasciemo che i franseixi se fassan arröbâ anche quelle pe-a prescidensa».
A giudiçe ch’a l’à condannâ a l’é stæta menassâ de mòrte e l’é stæta missa sotta scòrta.
Con tutto, o Jordan Bardella, candidou a-o seu pòsto, o l’é primmo inti sondaggi a-o 35-36%.
A sentensa de segondo graddo a porrieiva arrivâ inta stæ do 2026.
Ucraina, trattative bloccæ: o Putin o refua e propòste di Stati Unii
No se desblòcca a trattativa pe-a fin da guæra in Ucraina.
«E propòste di Stati Unii coscì come son no se peuan açettâ», o l’à dito o viçeministro de l’Estranxeo ruscio Ryabkov.
O Trump o l’aiva dito d’ësise «arraggiou ben ben» co-o Putin.
E da-a Casa Gianca a portavoxe a repòrta che o prescidente o l’é ammagonou da-i cappi de tutte doe e parte, segge o Putin che o Zelensky.
Intanto e fòrse de Mosca an conquistou torna o Kursk squæxi areo: a-o momento i ucraini restan solo inte unn’äia de 80 chilòmetri quaddri, l’anno passou n’aivan piggiou 1.300 inte doe settemañe.
Camilla Canepa mòrta pe-a vacciña contra o Covid, meghi tutti assòlti
O Tribunâ de Zena o l’à assòlto i çinque meghi de l’uspiâ de Lavagna che l’accusa a tegniva pe responsabili pe-a mòrte da Camilla Canepa, a figgia de 18 anni de Sestri Levante mancâ do 2021 à l’uspiâ San Martin de Zena dòppo avei reçevuo a vacciña AstraZeneca contra o Covid.
Quattro de loiatri ean accaxonæ d’ammassamento corposo pe no avei fæto tutti i açertamenti diagnòstichi quande a Canepa a l’ea arrivâ in pronto soccorso a-i 3 de zugno do 2021.
Pe-a Procua, sti approfondimenti avieivan permisso de cuâghe a tromböxi e de sarvâghe a vitta.
À tutti vegniva contestou ascì o fäso pe no avei scrito inti papê ch’a l’ea stæta vaccinâ contra o Covid.
Corruçion in Liguria, atri trei pattezzamenti e 150mia euro de refæta a-a Region
A Procua de Zena a l’à serrou a parte d’investigaçion in sciâ corruçion in Liguria con di atri trei pattezzamenti (dòppo quelli do Toti, do Signorini e do Spinelli) e unna domanda de missa a-a preuva.
An concordou a peña o passou dirigente de l’Esselunga Francesco Moncada, l’imprenditô di cantê de nave Alberto Amico e o passou prescidente de l’Ente Bacini Mauro Vianello.
O Moncada e o Amico dovian pagâ 150mia euro de danni d’imagine a-a Region Liguria.
A stradda alternativa a l’é stæta çernua da l’editô de Primocanale Maurizio Rossi.
L’unico arrestou de feua o l’é o Matteo Cozzani, o passou cappo de gabinetto do Toti accaxonou de corruçion e finançiamento inleçito.
Sandöia, revoluçion Mancini-Evani pe schivâ a Serie C
A Sandöia a l’à avou a revoluçion pe schivâ a deschinâ in Serie C. Dòppo a desfæta in sciô campo do Spezza, a soçietæ do prescidente Manfredi a l’à scorrio l’allenatô Leonardo Semplici e o direttô sportivo Pietro Accardi.
A-o seu pòsto l’é stæto ciammou o Alberico Evani e o Andrea Mancini.
À Boggiasco l’é arrivou anche o Roberto Mancini, che però o no gh’avià un ròllo formale: o saià solo un amigo e conseggê de badda co-a fonçion de dâ unna man.
«Tra de noiatri gh’é unna relaçion d’amixiçia ch’a deve passâ in automatico a-a squaddra – e primme poule do neuvo mister –.
In Naçionale no eimo i ciù boin, ma ô semmo vegnui co-o travaggio e graçie à sto spito».
Strage d’Avellin, o Castellucci condannou à sëi anni: o l’anià in prexon
O Giovanni Castellucci, passou amministratô delegou de Autostrade per l’Italia, o l’é stæto condannou à sëi anni pe-a strage de l’autobo cheito zu d’in sce un ponte in provinsa d’Avellin do 2013, donde l’é mòrto 40 persoñe.
Pe l’inzegnê, accaxonou de desastro e ammassamento corpoxi, dòppo l’assoluçion in primmo graddo, s’arve e pòrte da prexon.
A sentensa a l’é da Cassaçion, donca definitiva.
I seu avvocati l’an definia «imposcibile da capî», ma an dito ch’o l’é pronto à consegnâse.
Segondo o procuou generale, in scê proteçioin do ponte gh’é stæto unna «scituaçion de cua mancâ pe ben ben di anni» e de «inerçia corpeive de chi doveiva controllâ».
O Castellucci o l’é imputou anche à Zena pe-o deruo do ponte Morandi.
O re Carlo d’Inghiltæra in Italia, descorso davanti a-o Parlamento
O re Carlo d’Inghiltæra e a regiña Camilla son stæti reçevui in Italia pe unna vixita de Stato de quattro giorni.
À Montecitorio, davanti a-o Parlamento in sescion commun, o primmo descorso de un sovran britannico: «Son chì pe confermâ o ligammo profondo tra i nòstri Paixi – o l’à dito –.
Noiatri emmo guägno un muggio da-a vòstra influensa inte tanti settoî, spero solo che ne perdoniei se quarche vòtta corrompimmo a vòstra mäveggiosa coxiña».
O Carlo o l’à arregordou ascì «l’eroiximo da Rescistensa».
À sorpreisa o l’é stæto à trovâ o pappa Françesco à Santa Marta, dapeu o l’é anæto à Ravenna pe vixitâ a tomba de Dante e festezzâ l’anniversäio da liberaçion da çittæ, avvegnua a-i 10 d’arvî do 1945 graçie a-i sordatti do Commonwealth e a-i partigen.
A sentensa de condanna pe-o Turetta: «75 cotellæ pe l’inesperiensa»
E 75 cotellæ do Filippo Turetta a-a Giulia Cecchettin no son grammiçia, ma «conseguensa de l’inesperiensa».
L’é quello che se leze inte motivaçioin da sentensa da Corte de primmo graddo de Veneçia ch’a l’à condannou o zoeno a-a prexon à vitta.
Di trei ponti d’accusa – ammassamento con premeditaçion, grammiçia e stalking- i giudiçi an piggiou solo o primmo con refuâ i fattoî d’ammermaçion generichi.
«Unna sentensa pægia, inte un momento coscì, a no l’é solo arresegâ, ma ascì un antefæto terribile – o commento da seu Elena Cecchettin –.
Se no comensemmo à piggiâ a costion pe da bon, tutto quello che s’é dito in sciâ Giulia son poule a-o vento.
A violensa de genere a l’arriva primma do cotello».
O Trump o sospende i daçi, ma no pe-a Ciña: borse à monti e fòsci
O prescidente american Donald Trump o l’à deciarou a tregua in scî daçi pe 90 giorni, ma o l’à portou a-o 125% quelli contra a Ciña, inte l’insemme 145% contando quelli in sciô Fentanyl.
A mesciâ a l’à fæto xoâ e borse, a Tesla a l’à guägno o 22% e passa, ma o giorno apreuvo son deruæ torna.
«Sò quello che fasso, a-o manco 70 Paixi meuan da-a coæ de fâ di accòrdi: son tutti in coa pe baxâme o cû», o l’à dito o Trump.
Anche Pechin o l’à cangiou e seu tariffe, oua a-o 125%.
O prescidente cineise Xi o l’à fæto un appello à l’Union europea pe louâ insemme contra o «bulliximo» do Trump.
Pe l’amministratô delegou da soçietæ d’investimento BlackRock, i Stati Unii son squæxi in reçescion.
Isræle, o Netanyahu a-a Casa Gianca.
Ucraina, e negoçiaçioin co-o Putin van cianin
O primmo ministro isrælian Benjamin Netanyahu o l’à vixitou a Casa Gianca pe çercâ l’aggiutto di Stati Unii in sce Gazza e l’Iran, ma anche pe descorrî di daçi americhen.
O prescidente Trump o l’à dito che comensià di incontri diretti con l’Iran e che s’é apreuvo à travaggiâ à un accòrdio pe portâ torna à cà tutti i ostaggi.
«A guæra a Gazza a finià inte un avvegnî no guæi lontan», o l’à azzonto.
E fòrse isræliañe an ammassou 15 soccorritoî à Rafah con sparâ à de ambulanse co-e scireñe açeise: o video o l’é stæto pubricou da-o New York Times.
In ponto Ucraina, o Putin o l’à incontrou torna o representante american Witkoff.
O Trump o l’é in pensceo che e negoçiaçioin no vaggan avanti e o gh’à de neuve sançioin pronte contra a Ruscia.
Santo Domingo, vëgne zu o teito de unna discoteca: ciù de 200 mòrti
Ciù de 200 persoñe son mòrte into deruo do teito da discoteca Jet Set de Santo Domingo inta neutte tra i 7 e i 8 d’arvî.
L’açidente o l’é capitou unn’oa dòppo che o cantante Rubby Pérez o l’aiva comensou o spettacolo davanti à çentanæa de gente.
Into locale gh’ea pin de çelebritæ internaçionale, politichi, sportivi e profescionisti avvoxæ.
E caxoin do desastro no son ancon ciæe.
Da quello che a stampa locale a l’à reportou, into Jet Set gh’ea stæto di travaggi de renovamento do 2010 e 2015, e o l’ea stæto corpio da un furmine do 2023.
Pe di anni o l’é stæto un scimbolo da çittæ.
Scituaçion e evoluçion
O campo d'erta prescion o va inderê sotta a fòrsa de corrente fresche atlantiche con determinâ unna primma fase perturbâ à Levante tra sabbo a-a seia e domenega a-a neutte, dapeu larghe avertue, sorviatutto in sciô Çentro-Ponente; apreuvo vegnià un neuvo pezoamento con temperatue in cheita da lunesdì
Stato do çê
Tra Savoneise e Zeneise assæ nuvio con pöca ægua in correspondensa di addensamenti ciù spessi. Nuvie desperse ò nuvio da-e atre parte
Temperatue
staçionäie ò in cheita legia
Umiditæ
In sce l'erto
Venti
tra mòlli e moderæ da-o meridion
Mâ
pöco remesciou
Segnalaçioin da Proteçion Çivile
nisciuña
L'arrivo de unna fòrte perturbaçion da-a Fransa o pòrta de condiçioin de tempo grammo in davei con nuvie, ægua e borrasche fòrte. Megioamento in parte a-a fin da settemaña
Giornâ perturbâ con çê accabannou e preçipitaçioin generalizzæ anche con derui ò borrasca à momenti fòrte. Intenscificaçion di fenòmeni da-a seia
Staçionäie
Moderæ ò fòrti da-o meridion à Levante, da-i quaddranti do settentrion à Ponente
Assæ remesciou ò remesciou
Ægua, borrasche, vento
A region a l'é interessâ delongo da un flusso da sud-ponentin umido e instabile ch'o commanda unna fia de perturbaçioin; avertue de passaggio alternæ à di addensamenti ciù spessi à Levante mäcordì; passaggio perturbou con ægua e derui, inte çerti ponti à borrasca, à Levante tra zeuggia depoidisnâ e e primme oe de venardì, dapeu larghe avertue à partî da Ponente; sabbo nuvie desperse, domenega torna ciù nuvio con reisego d'ægua.
Avertue in sciô Çentro-Ponente sciben con di passaggi de nuvie ræe ascì esteise da-o poidisnâ. Çê ciù nuvio à Levante pe l'inscistensa de un flusso umido e instabile sud-ponentin; reisego de derui spantegæ ciù façili in scî bricchi e borrasche isoæ in sciô Spezzin de levante
mascime in montâ
In sciô mezo-erto
moderæ da-o meridion con rinfòrsi da sud-òvest in scî cäi de Ponente e in scî bricchi, gio da nòrd-òvest a-a seia in sciô Savoneise
assæ remesciou ò fòrte inte çerti ponti pe-e onde de lebeccio in cheita pe-o momento e torna in montâ da-o poidisnâ-seia
basso reisego de borrasche fòrte à Levante; vento fòrte da sud-òvest in sciâ riva de Ponente; mâ fòrte inte çerti ponti
Lunesdì o passaggio de unna fòrte perturbaçion o pòrta do çê accabannou con ægua generalizzâ e borrasche fòrte. Fenòmeni ammermæ e torna sô da Ponente inte primme oe de mätesdì ma za inta giornâ de mäcordì tornià nuvie e ægua. Settemaña avanti co-o tempo grammo.
Condiçioin de tempo grammo in davei con ægua generalizzâ anche fòrte accompagnâ da derui ò borrasche organizzæ e perscistente inte çerti ponti sorviatutto in sciô Çentro-Levante
inte l'insemme in cheita à Ponente, staçionäie ò in montâ à Levante
Vexin a-a saturaçion
fin à borrasca fòrte da Sud-Est in sciô Çentro-Levante con de raffeghe in scî 100 km/h in scê rivee, fin à fòrti da-o settentrion in sce l’impëieise apreuvo à giâ da Sud-Òvest
mâ fin à fòrte pe l'onda de Sciöco con reisego de mouxi in scê rive espòste do Çentro-Levante
ægua fin à fòrte in quantitæ ascì erte, reisego de borrasche fòrte, mouxi, venti fin à borrasca fòrte
Megioamento de maniman de condiçioin atmosferiche in sciâ Region, con progrescivo ammermâse do flusso da-o meridion. E condiçioin atmosferiche, però, no se mostrian stabile areo inti giorni che vëgne pe caxon de l'açion de unna saccatua nòrd-atlantica in sce l'Euröpa de Ponente, ch'a l'interessià mascime o settentrion italian con unn'avveçion d'äia ciù fresca in quöta.
Pe-o ciù sô, con ciù addensamenti in scî bricchi do Çentro-Levante insemme à quarche deruo inte çerti ponti inte oe depoidisnâ
pe-o ciù staçionäie
In sciô mezo
da-o meridion, da moderæ fin à fòrti
assæ remesciou da tutte e parte
vento, mâ
Domenega ascistiemo a-o passaggio de unna perturbaçion pöco attiva in sciâ Liguria, incangio inti primmi giorni da settemaña che vëgne comensià un flusso umido de corrente de mâ da-o meridion, con insemme de nuvie basse in sce ben ben de zöne
Sen ò pöco nuvio co-o passaggio de nuvie ræe, ciù esteise inta seiaña
mascime in montâ
tra mòlli e moderæ, variabili inte zöne interne, da-i quaddranti do meridion in sciâ riva à brixa inte çerti ponti.
fòrte inte çerti ponti in sce l'estremmo Levante pe l'onda longa de lebeccio in cheita, tra remesciou e assæ remesciou in sciô Çentro-Ponente
mâ
Sabbo sen, ascì con quarche nuvia ræa. Aumento abrettio de nuvie inta giornâ de domenega ch'a l'annonçia un lunesdì grixo. Probabile parentexi de tempo grammo mätesdì, apreuvo però torna fito o sô, ch'o pâ destinou à accompagnâne pe boña parte da settemaña che vëgne
Unna fòrte remontâ de l'erta prescion a pòrta unna giornâ de sô, desturbou da nuvie ræe e da addensamenti inte çerti ponti in scî bricchi a-a seia
in cheita e mascime
In sciô mezo-basso
mòlli tra sud-est e sud-òvest ò de direçion variabile
bollezzumme ò remesciou inte çerti ponti à Levante inte primme oe depoidisnâ
ninte da segnalâ
L'antiçiclon atlantico o s'estende fin a-e latitudine polare con aggiuttâ o reciammo de corrente da-o settentrion de maniman ciù freide verso o Mediterraneo. Venardì sen con di addensamenti depoidisnâ inte çerti ponti, arrivo a-a cheita de venti da nòrd inta neutte con di rinfòrsi fin à borrasca fòrte. Sabbo sen e ventoso, temperatue in cheita mascime in quöta. Domenega a-o comenso sen con nuvie in aumento da-o poidisnâ. Lunesdì reisego d'ægua legia spantegâ e neive in scî bricchi ciù erti pe l'arrivo de unna perturbaçion
Pe-o ciù sô con di addensamenti inte çerti ponti de nuvie basse in sciâ riva mascime in sciô Çentro-Levante
pe-o ciù in cheita, mascime in montâ inte çerti ponti in sciô versante padan
mòlli pe-o ciù da-o meridion apreuvo à giâ e rinfòrso netto da Nòrd da-a tarda seiaña, fin à borrasca con poscibile raffeghe à 90-100 km/h e passa inta neutte
bollezzumme in aumento à remesciou a-a seia pe l'onda longa de lebeccio
vento da-o settentrion fin à borrasca
Dòppo un momento de pösa d'antiçiclon con tempo ciù stabile, da-a seiaña d'ancheu l'avvexinâse de unna saccatua atlantica ch'a l'intra in sciô Mediterraneo de ponente a caxonià un pezoamento de maniman de condiçion meteorològiche in sciâ Liguria ch'o se concretizzià inte giornæ de Zeuggia e Venardì. L'avveçion de corrente umide e teivie insemme a produxià de quantitæ de preçipitaçion ascì erte Venardì in sciô Levante. Momento de megioamento apreuvo, con relativa cheita termica.
Nuvie lege de passaggio de maniman ciù generalizzæ inte oe depoidisnâ, con nuvie ciù spesse inta seiaña, inte un contesto assæ sciuto
mascime in cheita
mòlli ò moderæ, da-o settentrion in sciô Çentro-Ponente, sciöco da-e atre parte
remesciou ò bollezzumme depoidisnâ, fin à remesciou da tutte e parte inta seiaña
A momentanea espanscion de un promontöio antiçiclònico in sciô Mediterraneo a garantisce de condiçioin de stabilitæ in sce tutto o territöio regionale inte giornæ de Mäcordì e Zeuggia. Venardì o tranxito de un neuvo fronte atlantico, pilottou da un minimo in formaçion in sciô Gorfo do Lion, o pòrta à un neuvo pezoamento de condiçioin atmosferiche, con ægue debole ò moderæ in sciâ mæña e debole nevæ in scî bricchi de Çentro-Ponente, inte çerti pòsti fin à ertixe basse in sciô Savoneise. Megioamento generale à partî da Sabbo.
Mascime in montâ apreuvo a-o ciù tanto sô
Deboli ò moderæ da-i quaddranti do settentrion, à raffeghe in çerti pòsti in scê bocche de vallæ
Pöco remesciou in sciô Çentro-Ponente, remesciou à Levante
Nisciuña
Un flusso umido da-i quaddranti sud-ponentin o s’asbriva in sce boña parte do Mediterraneo de ponente, con favoî a formaçion de addensamenti de nuvie compatte e ægua debole in sciâ Liguria inta giornâ de Mätesdì e pe boña parte de Mäcordì apreuvo a-o passaggio de un debole fronte atlantico. Generale megioamento da Mäcordì depoidisnâ, con ciù tanto sô Zeuggia apreuvo à l’intrâ de corrente ciù secche da-o settentrion.
Çê pe-o ciù grixo con avertue inte çerti ponti ciù façili in sce l’estremo Ponente. Ægua debole tra spantegâ e generalizzâ in sciô Çentro-Levante, donde se porrià avei di derui in çerti ponti ciù fòrti tra tardo depoidisnâ e seia
mascime squæxi staçionäie
pe-o ciù deboli ò moderæ da-o meridion, apreuvo à giâ da Nòrd-Òvest fin à moderæ inta seiaña in sciô savoneise
pe-o ciù remesciou, fin à assæ remesciou inta seiaña in sciô Levante
L’ægua à deruo a l’allaga a-a spedia e stradde do çentro da çittæ.
Con tutto che l’é ciuvuo sensa pösa, i tifoxi en arrestæ into stadio.
A seçia a finià con l’arrivo da primma ægua d’ötunno.
L’evento o l’é stæto tramandou apreuvo a-a fòrte ægua prevista.
I sciummi cointan à anâ de sorve apreuvo à di giorni de derui d’ægua.
L’ægua mai tanto atteisa a l’é arrivâ dòppo tanto pe refrescâ i campi.
O son de l’ægua in sciô teito o crea unn’atmosfera desteisa.
L’ægua zeâ a l’à misso e stradde à reisego de scuggiâ.
Apreuvo à di meixi de seçia, l’ægua a portià torna da vitta a-a natua.
I metereòloghi preveddan unna settemaña d’ægua intensa in arrivo.
L’ægua improvista a l’à piggiou de sorpreisa i turisti in çittæ.
L’ægua abbondante a l’impià dòppo tanto i baçî idrichi squæxi veui.
I agricoltoî accheuggian con feliçitæ l’arrivo de l’ægua de primmaveia.
L’ægua in deruo a rendeiva de grammo sentî a conversaçion pe telefono.
E previxoin mostravan de l’ægua poscibile spantegâ into poidisnâ de doman.
A cheita de meteore a l’à inluminou o çê de neutte de stæ.
L’ægua açida a l’é apreuvo à dannezzâ i monumenti stòrichi da çittæ.
I figgeu se demoian à sätâ inte posse dòppo ch’o l’avià ciuvuo.
L’ægua perscistente a l’à caxonou o tramando da partia de ballon.
E previxoin do tempo annonçian ægua intensa pe-a fin da settemaña.
A dansa de l’ægua a no l’à posciuo fâ cazze manco unna stissa.
L’ægua de primmaveia a favorisce o crescio con vigô di giardin.
L’ægua à deruo a rendià difficoltosa a guidda in autostradda staseia.
L’ægua monsònica a l’à ammermou a seçia inte tante regioin.
I meteoròloghi preveddeivan ægua da record, ma o çê o l’é arrestou sen.
L’ægua legia a refresca l’äia da seia de stæ che l’é un piaxei.
L’ægua continua a l’à rallentou i travaggi de construçion da neuva strâ.
I escurscionisti se preparian pe fâ fronte à de l’ægua poscibile in montagna.
L’ægua tanto atteisa a no l’é bastâ pe resòlve a crixi idrica.
L’ægua areo a l’impià e giusterde di contadin do pòsto.
Ceuve à deruo da oe in çittæ, con inondâ e stræ.
No ceuve mai quande ghe n’é davei beseugno pe irrigâ i campi.
Ceuve mai tanto che e stræ se cangian inte di sciummi.
Tanto che ceuve, lezo un bello libbro da arente a-o barcon.
Ceuve delongo inte nòstre vacanse, con arroinâ i nòstri cen à l’averto.
L’à ciuvuo tutta a neutte sensa pösa, con impî i baçî idrichi.
No l’à ciuvuo pe di meixi inte sta region, con caxonâ sexia.
L’à ciuvuo mai tanto da caxonâ de inondaçioin inte ciù de un pòsto.
Dòppo tanto o l’à ciuvuo in scî campi arsoii, con sarvâ l’arrecuggeita da stæ.
O l’à ciuvuo solo che pe pöchi menuti ancheu, no assæ pe desgraçia.
L’à ciuvuo sensa pösa pe quaranta giorni, comme into deruo universale.
O no l’à ciuvuo pe tutto l’anno, con caxonâ unna tremenda seçia prolongâ.
Doman ciuvià inte tutta a region, con dâ resciöo da-o cado.
Ciuvià de seguo inta çeimònia à l’averto, gh’é beseugno de un cian alternativo.
Ciuveiva delongo inti nòstri picnic quand’eivimo figgeu, o l’ea squæxi còmico.
No ciuveiva da di meixi quande semmo arrivæ in çittæ inte quella stæ cada.
S’o ciuvesse, a seçia a finieiva e i campi vegnieivan torna verdi.
Ciuvieiva de ciù se ghe fïse ciù tante nuvie in çê.
Spero che ciuvià fito pe refrescâ l’äia inte sta giornâ cada.
Beseugna che ceuve pe sarvâ l’arrecuggeita da-a seçia ch’a l’é pròscima.
