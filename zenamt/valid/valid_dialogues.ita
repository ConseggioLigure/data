Scegliere l’autobus
Che autobus prendiamo?
Dimmi tu, se ti piace di più guardare il mare potremmo prendere il quindici, altrimenti, per fare prima, potremmo prendere il diciassette, ma Corso Europa è un panorama che mette tristezza
Dici?
Ma tanto quando si arriva a Nervi ci ricreiamo!
E se come hanno detto, non si può andare sulla Passeggiata per la mareggiata, possiamo andare ai Parchi…
Sì, però se è vero che è burrasca di maestrale, rischiamo di finire facilmente nei mulinelli di polvere: è parecchio che nei Parchi non fanno la piantumazione del prato, in certi punti sembra bombardato!
Caspita che uccello del malaugurio che sei!
Ma figurati se non hanno fatto il prato!
Abbiamo i migliori giardinieri d’Italia!
Guarda, non ho voglia di parlare delle glorie passate…
Sei sempre lo stesso, se non finiamo per parlare di politica e litigare, non sei contento!
Guarda, andiamo alla Galleria d’Arte Moderna, così io non vedo tutto quello che hanno sradicato nei Parchi, non metto il muso da lutto e tu, non mi scocci.
Sì, facciamo così.
Anche se adesso ti manderei a quel Paese, altro che andare a Nervi!
Le faccende domestiche
Io e la mia ragazza abbiamo di nuovo litigato sulla gestione delle faccende domestiche.
Dice che tocca fare sempre tutto a lei, ma sono quasi due settimane che non muove un dito…
Io con la mia perlopiù faccio a turni.
Quando bisogna pulire casa, ci diamo il cambio a vicenda una volta a settimana, normalmente il sabato e la domenica.
Lo stesso per quanto riguarda il lavare i piatti dopo cena.
E a pranzo?
A mezzogiorno lei non c’è mai, quindi se mangio a casa sono sempre io a lavare i piatti e a sistemare la cucina.
L’unica cosa che lascio fare a lei è stirare, perché io non sono capace.
E non puoi cercare di imparare?
Ci ho già provato un sacco di volte, ma i vestiti rimangono sempre spiegazzati.
Preferisco mille volte passare lo strofinaccio sul pavimento…
E il bucato?
Quello lo fa la lavatrice, non ci vuole chissà che sforzo!
Anche se cerchiamo di farlo quando c’è il sole, per non avere lo stendino fra i piedi in mezzo alla casa.
