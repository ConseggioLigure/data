Reixe da lengua ligure
De comm’a foïse a lengua di liguri avanti a conquista romaña no se sa guæi ninte, quello pöco o se soppoñe da-a toponomastica – comme l’avvoxâ terminaçion in -asko/a de un muggio de localitæ, ch’a vorrieiva dî «casa» – e da quarche ræa testimoniansa di autoî clascichi, comme saliunka, «qualitæ de serzetto», e sigynnai, «mercanti».
No se peu desumme guæi manco da-e scrite – con di caratteri derivæ da l’etrusco – in scê statue-menhir da Lunexaña, levou quarche nomme, comme a poula Mezunemushus in sce uña de ste chì, che tanti an çercou à interpretâ à varie mainee.
Incangio, o primmo documento donde se peu osservâ a presensa de poule do vorgâ ligure, inte un contesto latin, o l’é o Testamento de Raimondo Pictenado do 1156, stæto seguio de lì à quarche anno da-a Diciaraçion de Paxia (1178-1182) à Saña; doî elenchi de oggetti donde se desfiguan, sotta a forma latinizzante, i nommi liguri originäi.
Za à quelli tempi se peu nottâ e caratteristiche de unna grafia che son continuæ scin ancheu; «x» pe-a fricativa palatale sonöa: rexentar mod. «ruxentâ», «ç» pe l’affricâ palatale sorda: lençoles mod. lençeu e atre scimile.
Dapeu, beseugna aspëtâ o 1269 pe avei a primma attestaçion de antigo zeneise inte un scrito pubrico: in sciâ pria tombâ di doî fræ Scimonetta e Perçivalle Lercæ, stæta attrovâ do 1873 à S. Gioane de Pré, che oua a se peu ammiâ into Museo de S. Agostin, e ch’a dixe:
Dòppo o testo in latin ch’o dixe chi gh’é assotterrou lì de sotta, o vëgne un distico de senäi rimmæ in zeneise, reservou à desciâ a pietæ de chi leze in sce un ton tòsto confidençiâ.
Trovatô proensâ, o l’é stæto o primmo à deuviâ o zeneise con intençioin letteräie, mæximo se parodistiche e còmiche.
O zeneise do Raimbaut o l’é mescciou de proensaliximi e no se sa manco guæi ben se lê o segge mai stæto à Zena, ò s’o se segge basou in sce di elementi reportæ da quarchidun.
Into Contrasto co-a Dònna Zeneise un zogoâ, ch’o çerca à conquistâ unna dònna, o se piggia di belli legnetti.
A-e deciaraçioin d’amô, tutte in proensâ, a dònna a ghe responde seccamente picche e, dòppo un longo battibecco, a manda o poeta à quello paise: a l’é unna parodia da mòdda letteräia e de costumme de l’amô corteise in veuga à quelli tempi, e i zeneixi, co-a seu lengua aspia e a seu sveuga, za fin da aloa, de gente dua e diretta, vegnivan à taggio pe mette un pittin in rie e convençioin poetiche raffinatiscime de corte nobiliare.
A-e domande d’amô, a dònna a reprica de coscì:
Sta canson, stæta descoverta do 1951 da-o R. Giazotto, a remonta a-o 1269 (sciben che gh’é quarche problema inta transcriçion do testo) e no solo a testimònia l’existensa de unna produçion poetica in zeneise de quarche anno avanti quella de l’Anònimo, ma a l’é ascì a primma canson in zeneise che conoscemmo.
L’annotaçion in fondo a-o testo a ne dixe dapeu che ghe n’ea de atre, d’argomento amoso, inta forma metrica do strambòtto, smersa de canto de grande diffuxon in aria italiaña.
De sto testo gh’é a ciù bella verscion in muxica, stæta cantâ da-a Roberta Alloisio e inseia into seu albo Lengua Serpentina (2007).
Descorsci pubrichi do secolo XV
Do Quattroçento se spanze da maniman de ciù i uxi offiçiæ, ò semioffiçiæ, do vorgâ zeneise che induan sciña a-o secolo XVIII; e prepoxiçioin, comme quelle che portemmo à exempio, vegnivan appresentæ a-o Conseggio di Ançien da un Cançellê, che de belle vòtte o dava preuva de unna bravua oratöia e de unn’elegansa formale, tanto da confeî à sti appelli, indirissæ a-o patriottiximo e a-o senso çivico, un çerto interesse letteräio.
O zeneise ch’o vëgne adeuviou, se se tëgne conto da grafia in parte toscanizzâ, ch’a mascara a vea prononçia de l’oratô, o pâ ciufito sccetto e viaxo: conseiar o se leze «cunsegiar»; ge o se leze «ghe»; jorni, «giurni»; pù, «ciü».
Zane Andria Spinoa (1625–1705)
O l’appartegniva à unn’inlustre famiggia patriçia e o l’é stæto do 1673 Goernou da Còrsega, ambasciou à Madrid do 1678 e ascì Goernou de Saña do 1692.
In contatto con ben ben de academie e lettiæ italien, o se conscideava, comme de fæto o l’é, l’inventô do melodramma pe muxica con de parte in zeneise; inte seu euvie, L’Ariodante inspiâ à l’Ariosto, L’Euròpa træta da-a mitologia grega, e La perfidia fulminata da Sansone da-a Bibbia, stæte scrite pe ëse misse in muxica, o l’introdue di personaggi che cantan in zeneise.
Comme gh’é da aspëtâse, gh’é a mascara do Capoâ, che inti drammi do Spinoa o l’à de caratteristiche ciù poxitive, in confronto a-o personaggio za stæto portou in scena da-i seu predecessoî.
Fòscia pe-e condiçioin politiche ömai cangiæ, co-a Repubrica meno condiçionâ da-a politica spagnòlla, o Capoâ o pâ meno dispòsto à cegâse de fronte a-i potenti.
Inte sto monòlogo destinou à ëse cantou, o Capoâ, à parte a seu bravua guerresca, o l’avvanta, cösa insòlita, e seu capaçitæ de cheugo, fra doggi sensci e alluxoin no sempre de bon intende.
Italo Mario Angeloni (1876–1957)
Insegnante de Lettie e dapeu de Istöia de l’Arte inte scheue erte, giornalista, fotògrafo e ceramista, o Angeloni o l’à passou o ciù tanto da seu vitta à Torin, dond’o l’é stæto vexin a-o movemento neofelibrista de «Ij Brandé» e o no l’é un caxo se a prefaçion da seu accheuggeita de versci in zeneise a l’é stæta scrita da-o Nino Costa, un di poæ do reneuvamento da poexia piemonteise.
Into Angeloni, à parte quarche conçescion a-e convençioin da poexia dialettale, se peu osservâ unna çerta missa à giorno do lenguaggio poetico, l’autô o conosce a poexia di seu tempi italiaña e strangea e o ne tëgne o giusto conto.
In zeneise, o Angeloni o va apreuvo à unna poetica de reneuvamento, con çercâ pe de longo un livello «erto», à unna mainea no despægia da quella do contemporaneo Doardo Firpo, asci ben se inte unna mainea independente.
Ma quella veña, che inte l’autodidatta Firpo a spæga solo che de ræo e à lampi, da mezo à un muggio de frazzo, inte l’Angeloni a strixella in cangio de unna mainea ciù queta e constante, apreuvo a-a ciù struttuâ e regolare formaçion cultuale de l’Autô.
O F. Toso o l’attreuva inti seu versci «proçedimenti imprescionistichi, de seguo infloensæ da-i speimentaliximi de l’epoca»,[1] e sens’atro o Angeloni o l’imprimme a-e sò compoxiçioin un taggio lesto, moderno, nervoso, sciben de necce ciù audaçiose in sciô cian formale, à uso quelle do futuriximo ò de l’ermetiximo, arrestan lontañe da-i sò zinæ.
O Angeloni o l’é stæto ascì istòrico e critico letteräio e s’arregòrda a-o propòxito un sò affortunou volumme in scê Rime do Dino Frescobaldi, e ascì unna sò reçenscion ben ben critica à La via del rifugio (1907) in scê pagine do giornale Il Momento pâ ch’a desse un pittin de despiaxei a-o Guido Gozzano, co-o quæ quarche tempo apreuvo o l’à fæto paxe, dòppo un incontro à Cornigen donde anavan tutti doî de stæ à fâ i bagni; ançi, temmi e movençe da poexia do Angeloni, lê ascì lirico à fondo parnassian, de soventi fan pensâ pròpio a-o poeta da Signorina Felicita.
O l’à scrito ascì di versci italien e piemonteixi.
[1] F. Toso, Letteratura genovese e ligure in genovese e nei dialetti locali, Le Mani, 2009 [trad. L. Guason].
Inta representaçion di sentimenti, o Angeloni o deuvia de longo delicatessa e senscibilitæ; inte sta poexia o rappòrto platònico tra i doî personaggi o vëgne transonto da unna tenia e maiçiosa metafora sessuale (sensa guastâte o fisciù).
I temmi ciù cai a-o Angeloni ne vëgnan de soventi da-o Pascoli, da-o scimboliximo e da-o decadentiximo europei.
Sta «voxe inta nebbia» carrega de reciammi mistico-religioxi, e semeggeive à de atre «voxe», à exempio pascoliañe, a ne peu vegnî – in senso letteale – de da-i monti de Croxefieschi, paisetto de l’introtæra ch’o l’é dito in zeneise «a Croxe», ma ascì, inte unna mainea indefinia e alluxiva, da-i monti do Carväio, franco comme l’òrto donde o poeta o se treuva inzenoggiou o porrieiva ëse l’òrto di oivi.
Staiemo à sentî, ciù avanti, unn’atra voxe inta negia, Dialogo into caligo, tra e liriche do Plinio Guidoni, sensa un axatto refeimento a-a religion, con ciù grande consapevolessa postmoderna e minô inmediatessa.
Inte sta poexia, comme inte doe apreuvo, un di temmi cai do Angeloni, l’amô, trattou co-a delicatessa chi appartëgne à st’autô.
Anche inte sto caxo, di elementi esterni traspòrtan in sce un cian fixico e mateiale i stati d’animo do poeta; a cioenda stæta cresciua abrettio a l’asconde e nostargie e i regòrdi, e ascì a consapevolessa da mòrte da moæ.
E imagine, de longo fiñe e elegante, à sottoliniâ sfummatue e stati d’animo, into Angeloni son testimoniansa de l’adexon a-o gusto floreale e liberty di seu tempi.
Pægio che inte çerta poesia baròcca, i oggetti do mondo de feua, fiña quelli da vitta de tutti i giorni, vëgnan testimonianse e scimbolo di sentimenti e do ravaxo do poeta.
O poemmetto Balilla dedicou a-i fæti do 1746, o patisce de unna fondamentâ ambiguitæ ideològica, apreuvo che i avvegnimenti, comme se usava a-i tempi che o Angeloni o scriveiva, vëgnan relezzui in ciave resorgimentale, con taxei o fæto che ascì di italien, preçisamente di piemonteixi, ean alleæ di invasoî austriachi.
E, à tutte e mainee, o patriottiximo «zeneise» o se fa vedde ciù evidente inte l’Autô e o se contende into seu penscê o primmo pòsto co-o patriottiximo «italian».
[2] O comandante austriaco, à l’amorrâse do caro ch’o portava un mortâ de pe Piccapria into popolare sestê de Portöia, o l’aiva ordenou a-i presenti de aggiuttâ i sordatti inte opeaçioin neçessäie à delibeâ o cannon, sensa ëse pagæ, tanto ch’o menassava de baccæ se no gh’obedivan; sto fæto o l’à caxonou a reaçion de gente.
[3] Pavian: localitæ donde se treuva l’uspiæto, l’ospiçio pe-i pövei.
[4] portolian: portorian, do sestê de Portöia; pe scineddoche: «zeneise».
[5] a Madonnetta: «ben conosciua imaginetta scituâ in Portöia» (N.d.A.).
Viçenso Jacono (1887–1970)
Ben conosciuo autô sanremmasco, o l’aiva creou o personaggio còmico de Bigin Sciacastrasse, unna bugaixe pettelea co-a lengua comme unna battandella, che a-o tiatro e in scî giornali se scangiava battue furminante co-o seu amigo nemigo Mastr’Antò o Basté (stæto inventou da-o Gin De Stefani).
Sti personaggi voeivan representâ i sentimenti di sanremmaschi à l’antiga, conservatoî e säi, nemixi de tutte e novitæ; no pâ che o Jacono o segge mai anæto ciù in là da creaçion de ste maccette, che tutti i mòddi incontravan areo o gusto do pubrico di seu tempi.
Atro personaggio de seu invençion o l’è stæto Bacì Sussatapi, ch’o gh’é servio pe contâ a-a seu mainea l’istöia de Sanremmo.
O vegio Bacì o conta a-a seu mainea l’istöia de Sanremmo, de promê à un foghetto de amixi che ghe dan a mente con interesse.
In corscivo o commento de un de lô.
A Bigin a vorrieiva ëse a tipica popolaña sanremmasca e a l’esprimme quelli che segondo l’autô son i sentimenti do popolo de fronte a-i cangiamenti da soçietæ moderna.
Comme succede de spesso, unna poula («stupin») a vëgne à ëse o scimbolo do cangiamento di costummi.
Plinio Guidon (1922–1994)
Se peu dî che o Guidon o segge stæto un di pöchiscimi autoî in ligure, che seggian arriescii à attiâ l’attençion da critica italiaña[1][2].
Fonçionäio de banca, o l’à visciuo pe tanto tempo à Romma, donde o l’à conlaboou inte varie occaxoin co-o poeta editô Mario Dell’Arco e o l’é introu in contatto con di ambienti coltuali ben ben diversci, che sens’atro an zugou un çerto ròllo inte l’arrösâlo da-i condiçionamenti de l’intellettualitæ zeneise, coscì serrâ e provinsale.
Sto scrittô e studioso da lettiatua in ligure, ch’o l’açettava solo che mävoentea e pe de raxoin cronològiche, a definiçion de «neodialettale», o l’aveiva comensou a seu attivitæ letteräia inti anni Sciuscianta, in conlaboâ a-e transmiscioin regionale da RAI, pe-e quæ o l’à scrito di atti unichi in zeneise, in dâ à divedde za fin da aloa unna ciæa propenscion à sciortî da-i schemi do tiatro «dialettale» che ciù avanti a l’avieiva portou à scrive i drammi più meui, comme O Blòcco e Briscola.
Into mæximo tempo, a seu euvia poetica a se destaccava segge da l’imitaçion firpiaña, segge da-a poexia sorvetutto còmica ancon in veuga à quelli tempi, con avvexinâse à unna poexia de denonçia soçiale, ch’a doveiva quarcösa a-o Pavese de Lavorare stanca; un autô che, sena paei, o l’accompagna o Guidon fin a-e seu urtime pagine, comme quande o l’evoca o destin de l’erba spâ, che «drita into sô / quande a scioisce a meue, / a meue d’amô».
Tanto a produçion tiatrale, comme e poexie do Guidon, se carregan da maniman de scimboli e de alluxoin à unna veitæ ch’a sta feua do mondo senscibile, finché a piggia o sorvevento quella che lê o ciammava «fantaxia», sottiliscime imagine e figuaçioin enimmatiche, che ne convian à meditâ in sce unn’atra realitæ, parallella a-a nòstra, figuaçioin donde quello che vëgne taxuo o l’é fiña ciù importante de quello che vëgne dito, apreuvo ch’o l’alludde à tutte e cöse che no se porrian mai dî co-e poule.
[1] M. Chiesa, G. Tesio, Le parole di legno.
Poesia in dialetto del ’900 italiano, Milano, 1984.
[2] F. Brevini, Le parole perdute, Milano, 1990.
A cheuggeita Sette corali a presenta sette componimenti stæti inspiæ da sentî atrettanre corale de Bach.
A primma cheuggeita do Guidon a presentava varri inganci con l’istöia secolare de Zena, ma za inte unn’òttica transfiguante e scimbòlica.
Inte l’euvia do Guidon o retorna de soventi o regòrdo da guæra e da deportaçion in Germania.
De vòtte o Guidon o s’inspia a-e arte figuative; chì coscì à L’urlo de Munch.
Atri regòrdi de guæra, into scenäio de Çinque Tære.
Inte ste doe poexie inedite, spedie a-o concorso «Lauro d’Oro» 1975, ma escluse da-e succescive accheuggeite, se peu osservâ un Guidon ancon ligou in parte a-a tradiçion zeneise da poexia soçiale, scrita inte un lenguaggio narrativo/descorscivo.
Ascì inte sto «dialogo», se alludde è unna realitæ «atra», segretta ò vellâ; à chi o parla o poeta?
E de cöse?
A-o Segnô?
À un sò cao scompario?
Tutte e domande restan in sospeiso e ne tramandan à unn’atra parte.
Fòscia l’importante no l’é quello che se saian diti, e chi à parlou, ma l’atto mæximo de poñise a domanda.
[3] barca picciña da pescoei.
O reciammo à unna vitta sensa compromissi e ciù degna d’ëse visciua, contrapòsta a-o grixô cotidian de l’existensa cotidiaña, o l’é un atro di temmi favoii da poexia do Guidon.
Inti seu drammi originäi, o Plinio Guidon o repiggia cadense e stilemmi do tiatro de l’asciurdo, da-o Ionesco, a-o Beckett, a-o Pinter, con adattâli à pòsti e personaggi tipicamente liguri, inte unna mesccia straordinäiamente riescia, donde predòmina l’erlia, a dubiansa, e a mistica atteisa de quarcösa che vegnià.
Beseugna reconosce a-o Guidon d’ëse anæto avanti pe-a seu stradda, into mezo de incomprenscioin da parte di cultoî tradiçionalisti coscì comme de l’ambiente critico e academico, i quæ – con pöche ben ecceçioin – no accapivan a novitæ do seu lenguaggio e de seu creaçioin, che anavan verso un zeneise comme lengua «totale»
À partî da O Blòcco, co-o quæ o l’à guägno o Premmio «Anna Caroli» do 1985, o Guidon o s’arrösa sempre ciù da-o sòlito tiatro in zeneise, e inte seu euvie, con un zeugo de frase fæte, leughi commuin, avvegnimenti incomprenscibili, senso d’erlia, i personaggi s’agguantan despiæ à unna parvensa de normalitæ, che no porrian mai ciù razzonze, finché no se compià o seu destin.
Andria Capan (1953)
Insegnante de franseise inte scheue supeioe, o l’à pubricou varie scilloge de poexia, tra e quæ mensunemmo A sgavaudura e u dagliu (1986) e Teragnae (1987).
Poeta de l’inutilitæ de l’existe, o Capan o no læxina dui attacchi a-o scistemma de vitta de ancheu, fäso e consummistico.
Lontan da-o felibriximo de A Barma Grande, o ventimiglioso do Capan o l’é sorvetutto esprescion da solitæ existençiale de l’autô.
Franco D’Imporsan (1940-2019)
O l’ea un impiegou de banca, ma o l’à dedicou ascì gran parte da seu vitta a-o studdio e a-a valorizzaçion da parlâ sanremmasca; autô e attô tiatrale o l’à fæto rappresentâ da-a Compagnia Stabile «Città di Sanremo» e comedie L’umbra de Cleupatra (1971) e E bügne du sciù Steva (1974), in conlaboaçion con Nini Sappia A s’ciürma d’u Tricche-Tracche.
De poexia o l’à pubricou: Deixe süneti aragiai e trei puemeti stravaganti (1979), Vedri d’aiga dirse (1992) e A veja magìgura (1999).
Comme poeta, o D’Imporzano o s’é fæto nottâ, inta seu primma pubricaçion, pe l’impegno soçiale e satirico contra a scituaçion de degraddo da societæ do seu tempo, tanto che into seu segondo libbro o l’à dæto voxe à unna veña ciù sccettamente lirica, originäia e persuaxiva.
Marco Carbon (1966)
Nasciuo à Zena, o Carbon o se definisce da pe lê «poeta de stradda, muxico autodidatta, fabbricante de tambui».
Veteran da scena reggae italiaña, da pöcassæ vintiçinqu’anni o se mescia inte l’ambiente zeneise, con produise da lê de menue cheuggeite de versci e «Januaican music», seu personale reinvençion e re/creaçion da muxica giamaicaña inte un contesto zeneise.
O Carbon o ne conta unna realitæ donde «se scoran soin semeggeivi de lengue despæge, nasce de neuve poule da-a contaminaçion e da-o mescciâse de despæge etnie e coltue, tutte a-a reçerca de unna sciortia da- scistemma in vigô chi detta de regole asciurde pe conservâ i privilegi di pöchi à danno do ben stâ de tanti… o zeneise, che pe secoli o s’é impadronio de poule de tante lengue do mediterranio ch’o l’à incontrou ò co-e quæ o s’é scontrou into corso de l’istöia, o se mesccia inte sto mondo globale co-a coltua giamaicaña e i soin do reggae inte un mix teorizzou pe çerti versci ascì da-o monemento da Creolité, chi tende a-a valorizzaçion do kréyol comme neuva coltua da pe lê, corzeu de varie coltue e tradiçioin, che pròpio inti Caraibi an attrovou un strannio mòddo pe mescciâse…».
E o l’azzonze ascì: «Aloa, pòrte averte a-e contaminaçioin, che pe-e lengue a l’é a sola mainea de arrestâ vive».
E poexie do Carbon, destinæ sorvetutto à ëse cantæ e «interpretæ» da-o seu autô à uso dub poetry ò reggae, son accheuggeite inte ben ben de autoediçioin feua commerso.
Chì o dio Ogun (o sciumme Niger) o vëgne identificou, into rito sincretico braxilian de l’Umbanda, con San Zòrzo, o tradiçionale santo protettô di zeneixi ch’o l’ammassa o drago, comme quello chi reportiâ tra de niatri l’òrdene e unna quarche forma de giustiçia soçiale.
Into Carbon a l’é evidente unn’anscietæ millenaristica e religiosa de giustiçia, espressa de soventi pe mezo ascì de çitaçioin testuale da Scrittua, stranniamente mescciâ à di proverbi, diti popolari, esprescioin tipiche do zeneise.
[1] «o droghê o se mangia o succao e o caigâ o va co-e scarpe rotte»: en di mòddi proverbiali zeneixi, pe indicâ scituaçioin donde chi travaggia o n’arriësce à refâse do seu giamin ò di seu sfòrsci, sensa arriescî manco à provedde à lê mæximo.
Inte tanti caxi co-o Carbon se trovemmo de fronte à unna poexia «de servixo», donde l'urgensa de denonçiâ e ingiustiçie do scistema capitalista e globalista o sobransa tutte e atra conscideaçioin.
Di ardii accostamenti e invençioin de poule, insòlite assoçiaçioin de idee in stile surrealista, en caratteristichi da poexia do Carbon.
[2] «arröba dub»: da «Inna rub-a dub, stile de reggae con ben ben de percuscioin.
[3] Blackheart man o l’é un album (ponto fermo do reggae) do Bunny Wailer do 1976.
Maria Pia Viale (1958)
Nasciua à Valleboña, coltivatoa diretta, a s’é interessâ de l’istöia do territöio imperieise pe o settô agricolo.
A l’à scrito Un viaggio chiamato ginestra.
Breve storia della floricoltura di Vallebona (2007).
Pe Ames e Cia a l’à pubricou Le radici di un percorso.
L’associazionismo agricolo nella provincia di Imperia (2009) e a revista l’Agricoltura ligure (2010).
Appascionâ do dialetto, a l’é attiva da anni pe organizzâ o Premmio de Poesia Dialettale Intemelio «U Giacurè» à Valleboña e a presiede a giuria do concorso de poexia dialettale Giannino Orengo à Dosaiga.
Da-o novembre 2013 a pubrica tutti i giorni in sciô blog U paise (www.upaise.blogspot.it) unna poexia inte unna parlâ ligure, con includde tutto o territöio ligure e a zöna de Arpe marittime, in dâ vitta à un interessante archivio web.
E seu poexie no son mai stæte stampæ inte un volumme.
[1] Sant’Ampelio o l’é o patron de Bordighea.
Lusciandro Guason (1958)
O l’é nasciuo à Zena-Votri do 1958. Da-o 1973 o scrive in zeneise poexie, racconti, tiatro e sazzi.
Segondo o F. Toso, «da un paisaggiximo construto con de inçixive imagine, à uso Sileri, a piggia sponto unna meditaçion de carattere pescimistico, çentrâ in sciô tema da solitudine e da precaietæ existençiale».
Con l’andâ di anni, a-e meditaçioin do Guason se gh’é azzonto di elementi stæti piggiæ da-a filosofia e da l’esoteriximo, ma a seu lirica a veu ëse basâ in sce di valoî escluxivamente formali, in sciô son da poula, e in sciô segretto che a poula a l’asconde, in dâ pe scontou che o mondo o no l’é quello ch’o ne appâ in de feua, ma a poula a l’é quella ch’a ô peu desvelâ, a-o manco in parte.
O Guason o pensa che unna poexia a pòsse ëse valida anche sensa un contegnuo preçiso e che a seu varsciua a segge de za inta perfeçion evocativa de l’imagine e do son; a forma a l’é donca za o contegnuo, e di atri scignificati ghe peuan ëse attriboii da-o lettô ò da-o poeta mæximo, à segonda de l’eco che o testo o gh’addescia de drento.
A mæxima cösa se peu dî di racconti che o Guason o l’à scrito; formalemente di racconti do fantastico ò filosòfichi, son stæti pensæ pe desmeuve di regòrdi e di sentimenti che cangian da unna persoña à l’atra, ma sempre in arrestâ attenti a-i valoî formali do testo, che ne son o vertadeo contegnuo.
A fontaña de sta poexia a segna un tempo inmòbile inta perfeçion do regòrdo, un tempo ch’o torna de longo in sce lê mæximo, çiclico, ch’o ne ven da Dê e a-o Dê o fa retorno.
Rimme e alliteraçioin accompagnan i conçetti pe seguîne a muxica.
O viçio o l’arve l’inmutabilitæ do còrpo, o ne dà l’assazzo de unn’eternitæ a-a reversa, foïse ascì quella da perdiçion; o ne rende inmortæ con sciorbîne into piaxei e l’anâghe apreuvo o rende l’attimo eterno inte unn’eterno resegondâ.
A bellessa de unna cianta a l’é destinâ à niatri e à nisciun atro e donca a seu vitta, o sô ch’o l’ascada, son drento de niatri e da niatri dependan.
O soggetto ch’o l’ammia e o sente o l’é a vea raxon d’ëse da vitta da cianta e de tutta a natua e o â contëgne.
A potensa do verso a reciamma a potensa de l’ëse inta nòstra consciensa, inte unna scintexi alchemica.
Inte sò urtime poexie, ancon inedite, o penscê do Guason o se conçentra in sciô tempo çiclico, o solo ch’o peu mette a-e còrde a mòrte, inte sò perenne tornâ a-a vivagna da consciensa, donde o no l’òccupa nisciun spaçio e, tant’é, o l’é veo.
Vëgne lasciou a numeraçion chi conresponde à quella da scilloge originäia.
Inte sti versci, o Guason o çerca à esprimme i seu conçetti inte de imagine sempre ciù conçentræ e scintetiche, a-o limite de l’afaxia, con fâle piccâ drento uña con l’atra pe fâne sccioî de zimme, che pòssan inluminâ a veitæ de l’ëse.
Danila Oivê (1955)
A l’é prescidente do Salòtto Letteräio «Pen(n)isola San Marco» de Sestri Levante e a fa parte da giuria do Premmio Internaçionale de Poexia e Narrativa Giovanni Descalzo.
A l’à esordio co-a scilloge de versci in lengua italiaña Sole di scirocco (Montedit), vinçitoa do Premio Internazionale Città di Monza 2002; l’é vegnuo apreuvo e cheuggeite premmio pubricæ da Montedit Voli nel profondo (vinçitoa do Premio Nazionale Francesco Moro, Pavia 2003); I giorni della merla (vinçitoa do Premio internazionale Città di Monza 2006); Le parole del vento (Premio Internazionale Città di Monza 2011); Il mio raccolto canto, (Premio Nazionale Città di Melegnano 2012).
Inta collaña di Ciottoli, querni e coltua ligæ a-o territöio de Tregosa, a l’à pubricou doe scilloge che contëgne de poexie segge in zeneise che in italian: Stella cometa à Tregosa e Drito e reverso, Gli occhi.
A-o propòxito da seu neccia de scrive in zeneise a dixe: «Me son missa à scrive in zeneise perché çerti regòrdi ligæ a-a mæ infançia e à çerte persoñe che n’à fæto parte m’ea cao de esprimmili inta mæ lengua do cheu e di affetti.
Fin à pöchi anni fa ò parlou o zeneise in casa con mæ poæ ch’ò l’é mancou à novantequattr’anni».
De lê o l’à scrito o Mario Dentone: «Son tante e compoxiçioin in zeneise da Oivê, e tutte conservan quello mondo piccin da vitta mæxima de l’autoa, e ògni recanto de mâ ò de bòsco, cà e giardin, inta poexia o se fa un pittin comme a cioenda leopardiaña, cösa picciña che però a descciöde l’infinio, ch’o l’é dæto da-i regòrdi sensa zinâ, donde bollâse co-a feliçitæ retrovâ inte ògni verso, fiña inti momenti tristi, de dô e nostargia, perché a poexia a l’é consolaçion…».
E o Francesco Mario Rossi: «versci da Danila Oivê, in lengua zeneise, an tutta a peculiaritæ da vea poexia.
Se î traduxemmo in lengua italiaña vëgnan à ëse quarcös’atro, ciù freido, destaccou e sensa a melodia do son natuale… Coscì [in zeneise] nasce de assonanse, allitteraçioin, rimme con unna muxicalitæ ch’a l’à o savô “de unna vòtta”, ch’a reprodue i soin e o profummo do mâ, o franze de onde e o sciuscio do vento».
