Çerne l’autobo
Che autobo piggemmo?
Dimme ti, se te gusta de ciù ammiâ o mâ, poemmo piggiâ o chinze, sedonca, pe fâ ciù fito, porriëscimo piggiâ o dïsette, ma o Corso Euröpa o l’é unna vista ch’a mette tristessa.
Ti dixi?
Ma tanto quande s’arriva à Nervi se rescioemmo!
E se, comme an dito, no se peu anâ in sciâ Passaggiâ pe-o mâ gròsso, poemmo anâ inti Parchi…
Scì, però se l’é vea ch’a l’é unna meistraladda, reiseghemmo de finî de lengê inti remoin de pua: into Parco l’é za un pö che no se fa ciù a ciantomaçion do zerbo, inte çerti ponti o pâ bombezzou!
Baccere comme t’ê öxello de gramma neuva!
Ma figurite se no an fæto o prou!
Gh’emmo i megio giardinê d’Italia!
Mia, no gh’ò coæ de parlâ de glöie passæ…
T’ê delongo o mæximo, se no anemmo à finî pe parlâ de politica e rattellâ, no t’ê contento!
Stanni à sentî, anemmo inta Gallaia d’Arte Moderna, coscì mi no veddo tutto quello ch’an desentegou inti Parchi, no fasso o moro da desmuo e ti, no ti m’angosci.
Scì, femmo coscì.
Ascì se oua te mandieva à quello paise, atro che anâ à Nervi!
I travaggi de casa
Mi e a mæ galante se semmo torna rattellæ in sciâ gestion di travaggi de casa.
A dixe che ghe tocca fâ delongo tutto à lê, ma l’é squæxi doe settemañe ch’a no mescia un dio…
Mi co-a mæ pe-o ciù fasso à turni.
Quande gh’é da nettezzâ a casa, se demmo o cangio l’un con l’atra unna vòtta a-a settemaña, pe-o ciù a-o sabbo ò a-a domenega.
A mæxima cösa pe lavâ i tondi dòppo çeña.
E pe-o disnâ?
À mëzogiorno lê a no gh’é mai, donca se mangio in casa son delongo chì che lavo i tondi e che daggo recatto a-a coxiña.
L’unica cösa che ghe lascio fâ à lê a l’é de stiâ, perché mi no son bon.
E no ti peu çercâ d’imprende?
Gh’ò za provou un muggio de vòtte, ma i vestî m’arrestan delongo accettæ.
M’é mille vòtte ciù cao dâ o striggion pe tæra…
E a bugâ?
Quella a â fa a lavadoa, no ghe veu chi sa che sfòrso!
Sciben che çerchemmo de fâla quande gh’é o sô, pe no aveighe l’imbrumme da destendea into mezo da casa.
