CANTO I. (Infèrno)
Mentre in t’ûña forèsta scciazza e scûa
Dante, despèrso o tremma e o se bezíggia,
E a ùn ærto bricco de montâ o procûa,
Davanti a træ bestiaççe astriæ o delíggia;
Gh’appaysce lí Virgílio, e o ghe promette
Un ätro viággio. Allôa ûn pö o se repíggia,
E pe ûn nœvo camín cun lê o se mette.
O Bòsco. 1 A boscaggia – 13 O bricco assoïgiòw - 31 E træ bestiaççe – 61 Virgilio – 101 Veltro, o Làscia, can levrê. – 112 Invito ao viaggio ûltra terrén – 130 Dante o l’acconsente, e pârtan.
1 A’ meytæ do camín da nòstra vitta,
Sciortío d’in carrezä, ûña nœtte scûa,
Me sun despèrso in t’ûña foèsta ermitta;
4 E in quanto a dî cumme a l’ea brûtta e crûa
Quella foèsta sarvæga e scciazza e fòrte,
Solo a-o pensâghe, o fronte za o me sûa:
7 Retëgno che ciù amáa no sajä a mòrte;
Ma pe tratâ do ben che gh’hò atrovòw,
Contiö e mävégge viste lá pe sòrte.
10 No saviæ dî comme ghe segge intròw,
Tant’eo piggiòw dao sœnno in to momento
Che a stradda boña avéyvo abandonòw.
13 Ma arrivòw ai pê d’un bricco, cun gran stento,
La duve terminava quella valle,
Che o cœ a m’avéyva stréyto da o spavento,
16 Arço i œggi in sciù, e veddo za e sò spalle
Bèlle vestíe da o rággio do pianeta,
Chi mostra a stradda perché no se falle.
19 Allôa quella gran fuffa ûn pö a s’aqueta
Che in to lago do cœ a m’ea scí dûä,
A nœtte c’ho credûo d’êse a compieta.
22 E comme chi cu’ûn anscia da scciuppâ
Fûtu, sciortio fœa d’in te unde, a’ riva,
O s’öze ai mòwxi, e sério o î stá a amiâ;
25 Coscí l’animo mæ, chi ancón curíva
Da’ fuffa, inderrê o s’öze a amiâ o mä passo
Che mai o no ha lasciòw ánima viva.
28 Dòppo êsime pe ûn pö pösòw, me façço
Avanti in sciù vèrsu a cœlloa dezèrta
Scicché o pê fèrmo o l’ea sempre o ciù basso.
31 Ma, ecco, ve-o-lí, che ao prinçipiâ de l’ærta,
Uña parda ben léggea e regaggia
D’ûn bèllo manto appittettòw covèrta,
34 Davanti a me bottezza, a lòccia, a gía,
E tanto a m’impedisce o mæ camín
Che ciù vòtte hò tentòw de vegnî via.
37 O tempo o l’ea ao prinçípio da matin,
E o Sô o montava sciù cun quelle stelle
Ch’êan za cun lê quando l’Amô divín
40 Creòw o l’avéyva quelle côse belle;
Scicché de sperâ ben m’ea li caxón
De quella fiera, cu a tacchellüa pelle,
43 L’ôa da matin, e ciù a duçe stagión.
Ma no tanto che poîa pòi no me fésse
A vista che m’é aparsa d’ûn león.
46 Páyva che questo incontro a mí o fïésse
Cu a testa sciù ærta, féo azuggiòw da’ famme,
Che páyva che a stessa âja a ne temesse.
49 E ûña lüa brûtta, tûtta pelle e ossamme
Cárrega d’ògni cuæ in ta sò magreçça,
Che de gren gente a l’ha za fæto gramme.
52 Questa kí a m’ha cauzòw tanta graveçça,
Pe o venin chi sciortiva da’ sò vista
Che a sperança lí hò pèrso de l’arteçça.
55 E comme quello che voëntéa o l’aquista,
E o vive comme chi ha o sò cœ in sc’e braxe,
Scicché se o perde o s’attapiña e atrista;
58 Tale m’ha fæto a béstia sença paxe,
Che vegníndome incontro, a pòco a pòco
A me cacciava in zù, duve o Sô o taxe.
61 Mentre derrúavo e dïvo: – «A l’é cu o fiöco!» –
Pròpio davanti ai œggi ûn se m’é ofèrto
Che, pe o lungo scilençio o páyva ròco.
64 Apeña ô veggo, lí, in to gran dezèrto,
«Mizerere de mi» – ghe sbrággio fòrte,
«Ti seggi chi se sæ, umbra ò òmmo çèrto».
67 Lê o me resœnna: «No òmmo; òmmo pe sòrte
Sun stæto za; e i mæ pænti èan Lombardi
De patria mantuvén; mi fœa de pòrte
70 Sub Julio sun nasciûo, davéy ûn pò tardi,
Visciûo a Romma, sutto o bon Augûsto,
A l’época di dii fäsci e böxardi.
73 Poëta, mi hò cantòw de quello giûsto
Figgiœ d’Anchize, chi éa vegnûo da Tròja,
Quando l’ea stæto o fêo Ilión combûsto.
76 Ma; perché ti returni in bucca a o böja?
Perché ti no ti incalli a guägnâ o monte
Ch’o l’é prinçipio e caxón d’ògni giòja?»
79 «Öh, ti ë quello Virgilio, e quella fonte
Chi spande do parlâ scí ricco sciûmme?»
Mi gh’hò respòsto, cu’o russô in sce ô fronte.
82 «Öh ti, de tûtti i Poëti önô e lûmme,
Me zuve o lungo stùdio e o grande amô
Ch’o m’ha fæto çercâ o tò cäo volûmme.
85 O mæ Meystro ti ë tí: tí ti ë o mæ Autô!
Ti ë solo tí quello da chi hò imparòw
O bèllo stile chi m’ha fæto önô!
88 Ammía a béstia pe a qua’ me sun vortòw:
Avvârdime, Dottô, da questo strâggio,
Che tremmo dao spavento, e pèrdo o sciòw».
91 «Mía, te convén tegnî kí ûn ätro viággio»
Vístome lagrimâ, lê o me responde,
«Se franco ti ’œ sciortí da ’sto passággio.
94 Che a béstia chi te fà tïâ zù e gronde,
Nisciûn a láscia anâ pe sò camín,
Ma tanto a ghe dá adòsso, che a ô prefunde.
97 A l’é de cattivëja ûn sacco pín,
Sowlixe no conóscian e sœ vœgge,
Sempre abbrascä, a l’è ûn bûzzo sença fin.
100 Pe accubiâse, ògni béstia lê a l’accœgge,
E tante a ne scangiä, sciña che ûn Can
Láscia vegniä, che moí o â fä da e dœgge.
103 Ni tèra ni öu o no vorriä pe pan,
Ma o viviá de Sapiença Amô e Virtû,
E in ta fèrpa o nasciâ, da sangue san.
106 L’Itália o liberiä da’ scciavitù,
Pe a quá’ sun mórti a vèrgine Camilla,
Eûríalo, Tûrno e Nizo in zuventù.
109 Lê, scí! ch’o â descaccïä fœa da ògni villa,
Sciña a scurrîla turna zù a l’infèrno
D’unde gh’ha alò l’Invidia mollä a brilla.
112 Mi dunca, pe o tò ben, penso e deçèrno
Che ti me vëgni aprœo, e sö mí a tò ghía,
E de kí te meniö pe o lœgo etèrno.
1I5 Là ti sentiæ chi despiòw cianze e cría;
Ti vediæ e antighe ánime dolente,
Che a morte ciàmmam, pe fâla finía.
118 Quelle ascí ti vediæ che sun contente
In to fœgo, sperando d’arrivâ,
Quando se sæ sciù fra a beata gente.
121 Duve, se pòi tí ti vorriæ montâ,
Uñ’ánima ghe sä de mi ciù degna:
A lê te dö, e te doviö lasciâ.
124 Perché l’Imperatô, chi lasciù regna,
Per cöse sun visciûo fœa da sò lezze,
In ta sò äta çitæ d’avéyme o sdegna.
127 Dapertûtto o l’impera, e lashù o rezze;
Là gh’é o tròno de l’ærto sò comando:
Felíçe quello che Lê là o l’elezze».
130 E allôa mi a lê: «Poëta te ô dimando,
Per quello Dio che conosciûo ti no hæ,
Pe poéy skivâ ’sto danno, e no êse ao bando,
133 Duve ti hæ dito, pòrtime; ch’hò cuæ
De védde a santa pòrta de san Pietro,
E quelli che sun tanto tormentæ».
136 Lê allôa o se méscia, e mi ghe vaggo dietro.
CANTO V. (Infèrno)
Arrîvan i Poëti da’ scaggia’
Duve Minòsse ae ánime a sœ peña
O pronúnçia, e pòi zù o ê fa trabuccâ.
Un remoín sferradô lí inturno o meña
Chi é stæto scciavo da Lûxûria ao mundo,
E no ha vosciûo rumpî a brûtta cadeña,
Prostituíndo a raxón ao sensu immundo.
Çèrcio II (cont. e fin). 1 Minòsse – 25 A Lûxûria e a sò pen-a – 46 Lûxûria brûtale – Semiràmide – 73 Peccatoï pe pasción – Didón.
1 Da o primmo rœo kinemmo pe ûn derrûo
Zù in to segundo, astréyto a tortajœ,
Ma d’arreo, che pe i doï’ o fa crésce o lûo.
4 Minòsse o rúggia lí, e o fa cazze o cœ,
Examinando e curpe in sce l’inträ’:
Comm’o l’ingœgge, o manda in to buggiœ.
7 Diggo che, quando l’ánima dannä
A ven davanti a lê, tûtto a confèssa;
E lê, che o sà i pecchæ ben çerneggiâ,
10 Visto che rœo d’infèrno tucca a’ stessa,
Tante votte cu-a côa in gïo o s’ingœgge,
Quanti graddi zù o vœ ch’a sæ depressa.
13 Davanti sempre assæ se ghe n’accœgge:
A sò turno va ognûña ao sò giûdíçio:
Dîxan, séntan, dan zù, pòi, comme fœgge.
16 «Tí, che ti vëgni ao dolorozo ospíçio»
Apeña ch’o me vé, sbrággia Minòsse,
Lascíando l’atto do sò grande öfíçio –
19 «’Mïa comme t’intri, e a chi ti fïi e tò òsse;
No t’inganne a largheçça de l’intra’».
E o Dûxe mæ a lê: «Ti ascí t’hò ae tròsse?
22 No impedî ti, kí, o sò fatale andâ:
Coscí se vœ lasciù duve se pœ
Quanto se vœ, e ciù no dimandâ».
25 L’é questo di gren centi o primmo sœ’
Che se me fa sentî. Sun zà vegnûo
Duve o tanto lûâ o dâ ûn strenzicœ.
28 Ao lúvego m’atrœvo, in t’ùn desmûo;
Ghe bûgna e bugge comm’o mâ’ in tempèsta,
Se o l’é da venti in gruppo combattûo.
31 A boriaña inferna’, chi mai s’arrèsta,
In ta sò fûga i spíriti a strascíña:
Regïando e abborlatándoli a î molèsta.
34 Quando arrîvan davanti a’ crûa roviña,
Lí sœnna l’ûrlo, e a lástima, e o lamento;
Lí che giastémman a Poistæ diviña!
37 Presto hò accapío che a ùn tä degno tormento
I peccatoï carnali êan condannæ,
Che a raxón suttométtan ao talento.
40 Comme i stronelli sun da e äe portæ,
In te l’ûvèrno, a piña e larga keña;
Coscí quello sciòw i spíriti dannæ:
43 De çá, de lá, de sciù, de zù o î remeña;
Ni gh’é sperança che a î confòrte mai,
No diö de quete, ma de minô peña.
46 E comme e grûe van cantando i sœ guäi,
De lô fândo, per l’äja, lunga riga;
Coscí hò visto vegnî, tiando di amäi
49 Lûi, de umbre strascinæ da quella giga;
Unde diggo «Chi en, Méystro, quelle gente,
Che l’ære incatranòw coscí o castiga?»
52 «A primma, da bollä’ chi n’é ciù arente,
Saccí » – o me dixe – « ch’a l’é quella fëa
Gran regiña de lengue differente.
55 In ta lûxùria coscí rutta a l’ëa
Ch’a l’ha abolío de l’önestæ ògni lezze,
Pe no avéy sgrœxo da’ so vitta rëa.
58 Semirámide a l’é, de chi se lezze
Che a l’ea sûçessa a Nino, e a l’ea sò spôza:
Tegnûo a l’ha a tèra che o Sûrtán correzze.
61 Gh’é aprœo Didón, chi s’é amaççä amoroza,
Rumpindo fede ae çénee de Sichéo:
Dòppo ghe ven Cleopatra lûxûrioza;
64 Elena veddi, pe chi tanto reo
Tempo l’é curso; e amía lá o grande Achille
Astallòw da l’Amô comme ûn pullëo.
67 Veddi París, Tristán.... E ciù de mille
Umbre o m’ha nominòw, e segnæ cu’o dïo,
A chi ha sûnnòw l’Amô de boñe scille.
70 Dòppo d’avéy da o mæ Dottô sentío
Nominâ i cavaggëi cu’ e damme antighe,
Da’ pietæ vinto, sun squæxi smaxío:
73 E hò prinçipiòw: «Quarcösa voriæ dighe,
Cao Meystro, a quelli duï ch’insemme van,
Portæ da o vento lêgii comme spighe».
76 E a mi lê: «Ti î vediæ quando saján
Ciù a noï d’ärente; e tí prêghili, allôa,
Pe quello amô chi î pòrta, e lô vegnián».
79 Apeña o vento a noï o î arrigôa,
Ghe daggo o crïo: «Öh ánime affanæ,
Parlæne, se nisciùn ve sèra a güa».
82 Comme cumbíñe da l’amô ciammæ,
Cu’ e sò äe avèrte e fèrme, a o düçe nïo
Vêgnan per l’äja, da o sœ voéy portæ;
85 Da o rœo duv’ëa Didón, in çà d’asbrío
Cûran da noï, pe quell’ære maligno,
Scí fòrte stæto o l’é o mæ amôôzo crïo.
88 «Öh ti animä’ graçiozo, e scí benigno,
Che ti vëgni a atrovâ, in te ’sto ære spèrso,
Noï, che hemmo tento o mundo de sanguígno,
91 Se hæscimo amigo o Rè de l’ûnivèrso,
O preghiêscimo noï per a tò paxe,
Che ti hæ pietæ do nòstro mâ’ pervèrso.
94 De quanto a voï sentî e parlâ ve píaxe
Stæmo a sentîve, e parliëmo con voï,
Shiña che o sferradô, comm’aoa, o taxe.
97 Sëze a çitæ duve sun nasciûa ai doï
In sce a mariña duve o Pò o descende,
Pe finî in paxe insemme aî sœ minoï.
100 L’Amô che in t’ûn cœ fin lèsto o s’aççende,
O l’ha invaghío ’sto kí da mæ persoña
Che m’han levòw; e ancón o mœo o m’offende.
103 No amâ chi n’amma, l’Amô o no ô perdoña!
Do sò piaxey lê o m’ha iñnamoä scí forte,
Che ancon, ti ô veddi!.... kí o no m’abbandoña.
106 L’Amô condûti o n’ha a ûña stessa mòrte:
Caiña a l’aspëta chi n’ha asciascinòw».
Ecco quanto n’han dito in sce a sœ sòrte.
109 Sentío o magón de questi, e o sœ peccòw,
O mento kiño in sen, lí, mucco e basso,
Sciña che o Poëta o me fa: «Ti ë alluòw?»
112 Revëgno, e dîggo allôa: «Sun in t’ûn giaçço!
Quanti düsci penscëi, quanto dexío
Han portòw questi ao dolorozo passo!»
115 Pòi vorzéndome a lô cu’ o cœ abbrençoío:
«Françesca!» – esclammo – «e peñe tò e i deliri
Me fan cianze d’ùn cento tristo e pio.
118 Ma dimme, ao tempo di düsci suspiri,
Cun cöse, e cumme v’ha conçèsso Amô
Che conoscésci i dûbbiozi dexiri?»
121 E allôa lê a mi: «No gh’é, no, maggiô dô
Ch’arregordâ i feliçi dí, e a freschixe
In ta mizëja; e o ô sá o tò bon Dottô.
124 Ma pòi se de conosce a primma raïxe
Do nòstro amô ti mostri tanto affètto,
Comme quello fajö chi cianze e dixe.
127 Pe demôa, ûn dí lezéyvimo o libretto
De Lançilòtto, comm’Amô o l’ha vínto:
Soli éymo lí, sença nisciùn suspètto.
130 Ciù e ciù vòtte i nòstri œggi a n’ha suspinto
Quella lettûa, e scolorío a n’ha o vízo:
Ma chi n’ha pòi derrûòw o l’é stæto ûn poínto.
133 Ao lêze comme o suave fattorizo
Baxòw o l’é stæto da scì illûstre amante,
Questo, chi mai da mí o no sä divizo,
136 A bucca o m’ha baxòw tûtto tremante.
«Galíöto » sci! l’ëa o libbro e chi l’ha scrïto:
No gh’hemmo quello dí lètto ciù avante».
139 Mentre ch’ûn spírito questo o m’ha dïto
L’ätro o cianzéyva scì, che sença ciù
Me sun sentío mancâ da no stâ drïto,
142 E comme ùn còrpo mòrto hò dæto zù.
CANTO XVI (Infèrno).
Fan træ umbre ilûstre a Dante de dimande
Respètto a’ Pátria sò; lê o ghe responde
E in lô s’adéscia ûña mävéggia grande.
Duve o bughezzo, pòi, se sente de unde
Arrívan. Lì Virgílio o bœtta zù
Uña cörda accajä. Da o vœo responde
Gerión, cun vegnî pronto e lèsto sciù.
Çèrcio VII (cont.) 1 Ùn’ätra strœppa de sodomiti – 28 Trey fiorentín ilûstri – 46 Corrûçión de Firençe – 91 A còrda cacciä zù – 130 Ven sciù ùn mostro.
1 Ëo za là duve se sentía ûn borbûggio
De ægua cazzente in te l’ätro zión,
Scímile a quello che e ave fan da o búggio:
4 Quando træ umbre insemme, de spresción,
Se destáccan da’ strœppa chi vegniva,
Sutto a’ fiòcca de l’áspea combûstión.
7 Currían verso de noï, e ognûña dïva:
«¡Fèrmite tì, che ao vestî ti ne päi
Ûn çittæn da conträ’ nòstra cattiva!»
10 Öh mi che ciaghe vive hò visto mai
Fæte in ti membri sœ da e sciamme aççéyze....
Me cazze o cœ quando penso a ’sti guäi.
13 S’é fermòw o Meystro a tæ críi da penéyze,
E vortándose a mi: «Aspëta » – o me dixe –
«Che a quelli lí ti devi êse cortéyze.
16 E se no fuïse pe a poía da cœttixe,
Tucchieyva a ti avéy spréscia, mi te diæ,
No a lô, ch’en de lignœa e valentixe».
19 Repêtan, quando se semmo afermæ,
O stesso vèrso, ma, arrivæ da noï,
Ne fan a riunda inturno tûtte trè’,
22 A l’ûzo di campioín che, pin d’ardî,
Nûi e vunti, alò a sò préyza e o sò vantaggio
Œggézzan, pe abberâse, e, a tïo, ferî.
Respètto ai pê che gïavan, o sò còllo,
Vortàndome a lô cëa in to passaggio.
28 «¡Öh se a mizëja de ’sto infame ròllo
Odiozi noï e o nòstro pregâ a rende» –
Dixe ûn – «e a tenta fusca e o tristo scròllo,
31 Láscia che a famma nòstra ùn vello a stende
In sce noï! Dinne chi ti ë, che segûo
Ti pösi i tò pê vivi lí in sce e cioénde.
34 Questo, scibén che tûtto peòw e nûo
O m’é davanti, e e sò urme hò da pestâ,
Ûn ciù ærto gròw che ti no cræ o l’ha avûo.
37 Nevo o l’é stæto da boña Guardrä’,
Guiddoguèra ciammòw, e in ta sò vitta
Cumpío o l’ha assæ cu’o sèximo e cu’a spä’.
Teggiä’ Ardobrandi o l’é; e gradî a sò voxe
Doviéyvan quelli che l’áyvan in gritta.
43 E mi, che sun cun lô kí a questa cruxe,
Giacomin ëo di Rûstegûççi, e çèrto
Pe a crûa muggê sun in te questa fôxe».
46 Se fuïse stæto do fœgo ao covèrto,
In mezo a lô saéyvo sätòw de butto,
E creddo che o Dottô o l’aviæ suffèrto.
49 Ma perché cœtto me saéyvo lí sutto,
Vinta da’ poía l’é arestä a mæ vœggia,
Che d’abbraççâli a me fäva scí giutto.
52 Començo pòi: «Desprexo no, ma dœggia
A vòstra condiçión a m’ha inspiròw,
Tä che o mæ cœ o no se ne despœggia.
55 Da e pòwle che m’avéyva sûssûròw
Kí o mæ Baccàn, ayvo accapío che gente
Degna, comme voï sey, m’ayva ciammòw.
58 Da vòstra tèra sun; e de frequente
L’òpera vòstra, e i vòstri nommi degni
Lödâ hò sentío, e lowdæ î hò reverente.
61 Láscio l’arfë; pe i düsci pommi e tégni
Vaddo, che m’ha impromisso o veäxe Dûxe,
Ma, alò, hò da kinâ ao fundo de ’sti regni».
64 «¡Coscí i tò membri l’ánima a condûxe
Pe lôngo tempo» – o me responde allôa –
«E che a tò famma dòppo de ti a lûxe!
67 Dï, cortexia e valô dûan a quest’ôa
In ta nòstra çitæ, comm’ûña vòtta,
O pù do tûtto andæte en in malôa?
70 Perché Ghiggèrmo Bursæ, chi se scòtta
Da poco tempo kí, e va cu i compagni,
Assæ o ne crùçia cu’ûña trista nòtta».
73 «¡Pe a génte nœva e i sùbiti guadagni
Sûpèrbia e invídia generä s’é in tí
Öh Firençe, e za ben ti te ne lagni!»
76 Cun fáccia äta e sdegnä hò parlòw coscí,
E i trey, mangiando a lamma a tä respòsta,
Comme chi sente o vëo, s’ammían lô e mi.
79 «Se sempre o sudisfâ chi se t’accòsta » –
Respôndan pòi – » te côsta pöco e ninte,
Feliçe ti, che ti no ë dæ de còsta!
82 Ma se ti scampi da e infernòlle grinte,
E ti returni a vedde e bèlle stelle,
Quando ti porriæ dî: « Quante n’ho vinte!»
85 De noï discüri cun chi ha carne e pelle!»
Kí a rœa desfán, e scàppan via scí lèsto,
Che ao cürso ghe perdiéyvan e gazzèlle.
88 Ùn Amen no se sáyva coscí presto
Posciûo dî, comme lô ne sun sparíi;
E o Meystro o me fa allôa, pe partî, ùn gèsto.
91 Ghe vaggo aprœvo, e pòco eymo curríi,
Che o son de l’ægua o n’ea scí da’ vexín
Che squæxi no se sæscimo sentíi.
94 Comm’-o sciûmme ch’o va pe sò camín
Da o Monte Vizo alò verso levante,
Da’ sinistra costéa de l’Apenín,
97 (Dito Æguaqueta, alò che scciûmmezzante
Zù zù in to basso letto o segge keyto,
Ma de tä nomme o l’é a Forlì vacante)
100 O rebumba là surva San Beneyto
Da l’Arpe, pe derrûä in t’ûña descéyza,
Che pe tant’ægua a l’é ùn passo ben streyto;
103 Coscí zù da ûña líggia pòco estéyza
Trovemmo rebumbâ quell’ægua tenta
Scì fòrte che n’arèsta l’oëgia ofeyza.
106 Mi avéyvo allôa ûña còrda ligä in çenta,
Che ciù ötte ayvo pensòw d’acciappâ a’ kéyta
Con quella, a parda da pelle depenta.
109 Me l’hò d’in gïo sùbito desgûggéyta,
Segundo m’ayva o Dûcca comandòw,
E a lê ghe l’hò porzûa accajä e ingûggéyta.
112 Lê allôa o se vòrta in sce o sò drito lòw,
E ùn tantinín distante lí da’ sponda,
O â cáccia zù in te quello sprofundòw.
115 «Doviä pù ûña noïtæ dä’ fossa funda»
– Fra de mi dïvo – «ao segno nœvo sccioî,
Se o Meystro mæ cun l’œggio sci o ô segunda!»
118 Öh andâ bezœgna sença prezûmî
Dapprèsso a chi no œggezza solo o fæto,
Ma vedde di pensceri o násce e o fï!
121 «Presto» – o me fa– «quello a chi o segno hò dæto,
E che pe tí o l’é ùn sœnno, o vegniä a’ rïa
E ti hæ da vedde, pòi, che bèllo cæto!»
124 Deve l’òmmo a’ veytæ che de böxía
A fáccia a l’ha, sempre a sò bucca ciöde,
Perché da i ätri, a törto, a sæ scöxía.
127 Ma kí no pòsso defrowdâ chi m’öde:
Pe questa Commedía, Lettô, te zûo,
Se a troviä ao mundo lônga gràçia e löde,
130 Ch’hò visto pe quell’ære gròsso e scûo
A nœo vegnî ûña gran figûa sciù.... sciù....
Da fâ remesciâ e bële ao ciù segûo,
133 Comme retorna o magrón bullòw zù
A destrigâ, pe sarvâ o barco, l’áncoa
Da ùn scœggio o da ätro anghæxo de lazzù,
136 Ch’in sciù o se stía, e o zœga i pê a ûzo táncoa.
CANTO X. (Pûrgatœjo)
Apeña intròw in to Pûrgatœjo, Dante
O vedde reprodûte cun veytæ
De istòrie d’ûmirtæ, divèrse e tante.
Queste contémplan quelli che ammaccæ
S’en de sûpèrbia; espiando o sò peccòw
Sutto di peyxi che î têgnan kinæ:
E o peyzo a’ cürpa o l’é proporçionòw.
1 Montä’ da 1.a Cornixe – 28 Maria Vèrg. – 46 Davidde Re – 70 Traján Imp. – 97 Espiaçión da Sûpèrbia.
1 Passòw ch’hemmo o scainín de quella pòrta
Che o fäso amô de ánime o dezûza,
Perché drita o fa paéy a stradda stòrta,
4 Da ùn son capíscio che serrâla s’ûza.
Me saeyvo ben vortòw, ma aveyvo poía:
E cöse aviæ posciûo trovâ pe scûza?
7 Montâvimo, pe o rutto d’ûña pría
Fæto a bisciaççe, da ûña a l’atra parte
Comme l’unda chi ven e se retía.
10 Comença o Dûcca mæ: «Kí aoa ùn pö d’arte
Convén savey dœviâ, in te l’accostâse
De ça o de là, segundo a via a se sparte».
13 Questo o n’ha retardòw; e pù a demoâse
No semmo stæti; ma o scûo lòw da lûña,
Za o letto, alò, o toccava pe accoëgâse,
16 Che poêscimo sciortî da’ cantabrûña.
Ma quando a’ fín semmo sciù franchi e avèrti
Duve a montagna indietro a se radûña,
19 Mi stracco, e tûtti duï da stradda inçèrti,
S’afermemmo a apensâse lí in sce ûn cian,
Ciù ermitto che i sentê no en pe’ i dezèrti.
22 Da’ spônda sò, duve i derrûi poía fan,
Ai pê da líggia, che in sciù ærta a se slança,
O mezûéyva trè’ vòtte ûn còrpo ûmán.
25 E, quanto pòsso asbriâ l’œggio in distança,
Segge dao drito o pù da l’ätro scianco,
Questa cornixe in fœa pægio a s’avança.
28 Bustichæ ancón de lí no s’eymo manco,
Che accòrto ben me sun che a líggia inturno,
Duv’o ciûngio da scarpa o l’é in amanco,
31 A l’ëa de mármo cándio, tutto adôrno
D’intaggi, da scöxî, cun Policreto,
A natûa; e tæ no ghe n’é ao cæo do giurno.
34 L’Àngeo calòw in tèra cu’o decreto
De quella, pe tanti anni, suspiä paxe,
Che o Çê a n’ha avèrto doppo o lungo «Veto»,
37 Davanti a noï o pareyva scí veraxe
Intaggiòw lí, in t’ùn atto tanto suave,
Ch’o no paeyva ûñ’inmágine chi taxe.
40 Pròpio se sæ zûòw ch’o dixesse «Ave»,
Perché scorpía lí ao vivo gh’ëa ascí Quella
Che pe arvî ao Summo Amô gïòw a l’ha a ciave;
43 Paeyva, da l’atto, respônde a Pûa e Bèlla
ECCE ANCILLA DEI scí propiamente,
Comm’ûña figûa in çéyvia se modella.
46 «No tegnî fissa in t’ûña cösa a mente»
– Me dixe o düçe Meystro, ch’o m’aveyva
Da quella parte duve o Cœ gh’ha a gente.
49 Allôa ciù in là mi hò amiòw, e ghe vedeyva
Ae spalle de Maria, da quella còsta
Duve l’ea ancón quello chi me moveyva,
52 Ûñ’ätra istòria lì in sce o scœggio espòsta:
Píggio a drita a Vergílio, e ciù dapprèsso
Vaggo pe aveyla ai œggi ben dispòsta.
55 Gh’ea, ao vivo, lí intaggiòw in to marmo stesso,
O cäro e i bœ che tïâvan l’Arca santa,
Che l’ödáçia di intrûxi a l’ha reprèsso.
58 Davanti gh’ea da gente; e tûtta quanta,
Diviza in sètte còri, ai mæ duï sensi
A ûn «¡no» dî a fäva, e a l’ätro «scì» ch’a canta!»
61 Coscí ai remoín do fumme di sœ inçensi
Che gh’êan figûe, discòrdi i œggi e o nazo,
Stavan pe o scí e pe o no, comme melensi.
64 Lí preçedeyva ao benedetto vazo
Skittando, vestío in cûrto, ùmmeo o Salmista,
Chi ciù e meno che Rè, o l’ëa in tä caxo.
67 Da ùn barcón avançä, scurpía gh’ëa in vista
Michòl, che da o paraxo a’ l’œggezzava,
Comme dònna preamaoza, sdegnä e trista.
70 Mœvo pòi i pë da o pòsto duve stava,
Pe osservâ ben, d’ärente, ûñ’ätra istòria
Che de derrê a Michòl ghe giankezzava.
73 Lí gh’ëa reprezentä ben l’ærta gròria
Do prínçipe romano de valô
Pe chi ha Grigœ tentòw a gran vittòria.
76 Mi diggo de Traján Imperatô:
E ûña vidueta se gh’ëa arentía a o fren
Tûtta cianzante ch’a pareyva o Dô.
79 D’inturno a lê ghe paeyva stivòw ben
De cavaggëi e d’Aquile indoræ,
Che cûrlâvan, dedäto, in to serén.
82 A meskinetta fra tûtti ’sti armæ
«Vendetta famme» – a paeyva dî – «Padrón,
Do fíggio ch’ammaççòw m’han.... pövea moæ!»
85 E lê o responde: «¡Via! ¿tanto spresción?
Aspëta che turniö». – L’atra: «Sciô’ cäo»
– (Comme persoña azuggiä da o magón) –
88 «¿Se ti no turni?» – Lê: «Te â fä, da bräo,
Chi sä ao mæ pôsto». – E quella: «Di ätri o ben
Cöse o te fä, se o tò te ô píggia o diäo?»
91 Lê allôa: «Stà allegra, dònna, me convén
De fâ o dovéy mæ kí, alò che me mœve;
A ô vœ a Giûstíçia, e a Pietæ a me trattén».
94 Quello chi no ha mai visto cöse nœve
Dæto o gh’ha ’sto vixíbile parlâ
Nœvo pe noï, che no hemmo kí tæ prœve.
97 Mentre mi me tecciavo questo amiâ
I exempi de scí belle ûmiliaçioín,
Che, da tä Autô scurpíe, se fan amâ,
100 «¡Ecco de ça, ma lente fan camín»
– Me cícciora o Poëta – «de gren gente!
Ne mostrián lô duv’en i äti scainín».
103 Êan lí a œggezzâ e me fantinette attente:
Ma, giutte de noitæ, pe ben amiâghe
A vortâse de là no en stæte lente.
106 Lettô, stamme in candeya, e no mollâghe,
Ni lasciâ i boín propòxiti ao sentî
Comme vœ Dio che o débito se pâghe.
109 No t’imprescioñe a forma do sufrî!
Pensa ao sœ ben segûo, pensa che, a’ pezo,
Finiä, cu’a gran Sentença, ògni patî.
112 Prinçípio mi: «Meystro, veddo là in mezo
Bughezzâ in ça, e gente no me ô pän,
Ni sò cös’en; cun l’œggio no ghe lezo».
115 E a mi lê: «A grave peña, che lô gh’han
Coscí stráñnia, zù a’ tèra tanto a î ceyga,
Che dïvo sciña mi: «Cöse sayán?»
118 Ma ammía lá fisso, e dátte ùn pö de breyga
Pe scrovî cöse ven sutto a di sasci:
Ti pœ za véy comm’ògnùn se casteyga».
121 ¡Öh sûpèrbi crestién, mízeri e pásci,
Che, de l’œggio da mente essendo infèrmi,
Confiæ in ti vòstri passi fäsci e sbiásci!
124 ¿E no v’accorzéy voï che semmo vèrmi
Creæ pe formâ l’angélica farfalla
Che ao giûsto Tribûnä a xœa sença skèrmi?
127 ¿Cöse gh’hey mai, da voéy stâ sempre a’ galla,
Se sey squæxi ûn entòmata imperfètto,
Scímili ao vèrme infôrme chi s’imballa?
130 Comme pe sustegnî ò soä ò teytetto,
Pe pilastro, de vòtte, ûña figûa
Se vedde ascroccognä, ch’a pä ùn scûggetto,
133 Che a chi l’amía, scibén ch’a l’é pría drûa,
A fà magón; hò visto pòi scí fæti
Quelli pöi-diäi, fissándoli cun cûa.
136 Ançi ve diö ch’êan ciù o meno contræti
Segundo o cárrego ch’áyvan addòsso;
E i ciù aggravæ, da o stento malandæti,
139 Zemindo, paéyvan dî: ¡«Ciù no ne pòsso!»
CANTO XV. (Pûrgatœjo)
De montâ, i Poëti, ao tèrço rœo l’invïo
Han da ùn Àngeo scí bèllo e scí skillente,
Ch’arrèsta Dante abbarlûgòw, smaxío:
E, andando avanti, o fissa l’œggio e a mente
Ai exémpi che là scöxíscian l’Ira:
No za che cu’o sò còrpo o vedde ò o sente,
Ma solo o n’ha a vixón mentre lâ o vira.
Cornixe 2 (cont. e fin). 1 L’ôa do tempo – 10 L’Àngeo de l’amô fratèrno – Cornixe 3. 40 Commûnión do ben – 82 Exémpi de mansûetûdine – 115 Insegnamento de Vergílio – 139 Pen-a di iracundi.
1 Quanto fra l’ôra tèrça che a se â filla,
E o prinçípio do dí, ne segna a sfera,
Che comme ûña berzígoa a cüre e axilla,
4 Tanto arestava ao Sô, che ao dí o l’impera,
Da currî, e lasciâ a’ nœtte o campo razo:
O vèspro là, kí a mezanœtte gh’era:
7 E i raggi ne ferîan in mezo ao nazo
Perché avéyvimo gïòw zà tanto o monte
Che driti andâvimo vèrso l’occazo,
10 Quando me sun sentío abbarlûgâ o fronte
Da ùn sprandô ciù skillente assæ che primma,
Ch’o m’ha stupîo, no avendo e raxoín pronte.
13 Arço per tanto e moén sciù vèrso a çimma
De çegge, e me ne façço a padeletta
Che a tròppa lûxe a ne repara e limma.
16 Comme da spêgio, ægua o cösa netta,
O rággio o säta da’ contraja parte,
Skittando sciù paréggio, in lígnea rètta,
19 Quanto zù o ciûmba e o va tanto in disparte
Da o cazze d’ûña prïa a kiffo træta,
Comme ne mostra l’esperiença e l’Arte;
22 Coscí me paeyva che a lûxe refræta
Davanti a mi, a l’avesse là battûo;
Scicché a vista a spêgiâseghe a no é stæta!
25 «¡Cöse gh’é, düçe Poæ, là, che segûo
Fissâ no ô pòsso, e a vista o me bersággia»
Dimando – «e pä ch’o mande ùn cæo ciù pûo?»
28 «No te stûpî, se a lûxe, che spampággia
Do Çê a famíggia, a t’imbarlûga» – o dixe –
«O l’é ûn Angeo chi invïa sciù a l’ätra spiággia.
31 Presto e tò förçe no saján ciù sbrixe,
Pe amiâ ’ste cöse, e piaxéy ti n’aviæ,
Quanto ha dispòsto in tí a Virtù crearixe».
34 Da l’Ambasciòw do Çê, dòppo, arrivæ:
«De kí ûña scä’ gh’é meno a pëto» – a dî
Suave o comença e alegro – «Mæ cäi, intræ!»
37 Mentre, partíi, montâvimo za noï,
«BEATI MISERICÒRDES» de derrê
Cantâ me sento e «Vinçitoï gödï’!»
40 Sciù soli, o mæ bon Meystro e mi cun lê,
Montâvimo; e de trâ profitto, andando,
Da e sò pòwle hò pensòw, e: «Mæ Messê!»
43 – Pe incomençâ, ghe diggo dimandando –
«Cös’a voéyva dî l’umbra de Romagna,
E «compagnía» e «suffrî», là mençonando?»
46 Lê o responde: «Da sò maggiô magagna
O sente o danno; e no é, dunca, ùn mistejo
Se, pe evitâlo ai ätri, scí o se lagna.
49 Perché s’appunta o vòstro descidejo
Duve a porçión, pe a compagnía, a s’ammèrma,
Ghe ten l’Invídia vivo o cianzistejo.
52 Ma se l’Amô da Sfera sempre fèrma
In sciù o torçesse o descidejo vòstro,
No aviésci, pe o bezíggio, a vitta infèrma.
55 Percöse quanti ciù sun là a dî: «Nòstro»,
Ciù tanto ascí l’é ben che göde ognûn,
E arde ciù caritæ in te quello Ciòstro».
58 «D’êse contento, mi sun ciù zazùn»
– Respondo – «che se fuïse stæto çitto,
E o dùbio l’hò kí drento ciù importûn.
61 ¿Comme pœ ùn ben divizo, ciù profitto
Dâ a tanti possessoï’, e fâli ciù ricchi,
Che se de pòchi o fuïse de diritto?»
64 E lê: «Percöse tí sempre ti ficchi
A mente tò in te quello chi é terrén,
Ao cæo do Sô de gren nazæ ti picchi!
67 Quello infinito e ineffábbile Ben
Ch’o l’é lasciù, coscí o cüre a l’Amô
Comme a ùn còrpo ben lûstro o rággio o ven.
70 Tanto o se dá, quant’o trœva d’ardô;
Scicché a’ Caytæ, pe quanto a se destende,
Ghe cresce surva l’Etèrno Valô!
73 E ciù gente lasciù d’Amô s’aççende,
Sempre ciù gh’é do Ben da amâ, e ciù s’amma
Lá; e, comme spêgi, ùn a l’ätro o rende.
76 Se a mæ raxón aoa a no te desfamma,
Biatrixe ti vediæ, chi da’ tò mente
A te leviä, cun questa, ògni ätra bramma.
79 Solo procûa che presto da tí scente,
Comme de due za, o P de çinque ciaghe,
Che, pe serrâse, vœan ùn cœ cianzente».
82 «Capíscio!» ëo lí pe dîghe, e o gròw mostrâghe,
Quando in sce o nœvo rœo visto me sun,
E m’ha levòw a pòwla a cuæ d’amiâghe. .
85 Lí m’é parsciûo d’êse in t’ûña vixón
Estática, improviza-mente træto,
E de véy da gran gente in t’ùn Gëxón:
88 E in sce a pòrta ûña Dònna chi ëa o retræto
Da matèrna düçûa dî: «Mæ figgiœ,
¿Perché coscí vèrso de noî ti hæ fæto?
91 Pin d’anscietæ, tò Poæ e mi sciña ancœ
T’hemmo çercòw». E apeña a l’ha taxûo,
Sparío l’é tûtto. Ma ecco che dapœ
94 M’appaysce ûñ’ätra dònna, in gran desmûo,
Arrozä da quell’ægua che destilla
O dô, che da ûn gran sgrœxo o l’é spremûo:
97 E dî: «Se ti ti ë o Scire da gran villa
Che, pe o sò nomme, en vegnûi i dê ae sciaccadde,
E duve viva ògni ærta sciença a brilla,
100 Véndica noï de quelle braççe özadde
Ch’han stréyto nòstra fíggia, öh Pixistròw;»
E o Poæ benigno véyvo a ’ste bandadde
103 Responde, cun cëa düçe e temperòw:
«¿Cöse mai fæmo a chi ne vœ do mä’,
Se chi n’amma, da noï o l’é condannòw?»
106 Da gente véddo pòi russa affionä
Piggiâ a prionæ ùn zuenòtto, e sbraggiâ fòrte
Pe aççiâse: «Dæghe-a!... tïa!... bèlla rissoä’!»
109 E lê ô véyvo cegâse zù pe a mòrte,
Che a l’aggravava, za strattéyzo in tèra,
Ma amiando o Çê, che za o gh’arviva e pòrte,
112 Pregando o Rè Sûpremmo, in tanta guèra,
De perdonâ ai sò crûi persecûtoï,
Cun quella cæa che a gran Pietæ a dessèra.
115 L’ànima mæ, turnä cu’i sò vigoï
Ae cöse vëe e reæ che de fœa sun,
Reconosciûo a l’ha i no fäsci erroï.
118 E o Dûcca, chi me véyva andâ in gïandón,
Comme chi da ûn gran sœnno se destéyga,
«¿Cös’hæto» – o fa – «che ti væ in strambælón?
121 Pe meza lega za o tò passo o fréyga
’Sto cian, a œggi imbägæ, cu’e gambe lòcce,
Comme quelli che o vin ò o sœnno o céyga!»
124 «Öh düçe Poæ, no crédde che barlòcce»
– Respondo – «còs’hò mai visto ki, senti,
Quando t’é parso che iñnajòw ghe lòcce».
127 «Se çento maskeroín ti hæsci aderenti
A’ cëa» – o me fa – «no me saéyvan astrûzi
Manco i ciù mínimi tò pensamenti.
130 Sun tæ vixoín perché ti no te scûzi
D’arvî o tò cœ a i suavi riæ da paxe
Che da’ Fontaña etèrna sun diffûzi.
133 Ni t’hò dito: «¿Cös’hæ-tu?» perché taxe
Chi leze drento ; ma chi a’ scörça amía,
Dimandâ o deve, se savéy ghe piaxe;
136 Ma hò interrogòw, pe fâte currî vía;
Coscí azuggiâ bezœgna i fròlli e i lenti
A aprofittâ a giurnä’ che o Çê o gh’invía».
139 Ao cæo do vèspro andâvimo in là attenti,
Quanto poéyvan ciù avanti i œggi cacciâse
Pe contro ai raggi calanti e lûxenti.
142 E a pòco a pòco ecco lí ùn fûmme fâse
Vèrso de noï, comme l’é a cayze, scûo;
Ni da quello gh’ëa mòddo de scançâse:
145 Questo o n’ha levòw i œggi e l’ære pûo.
CANTO VI. (Paradizo)
A Dante Giûstignán l’Imperatô
O parla da misción pròpia in sce a tèra,
E da legislaçión chi ghe fa önô.
De l’Àquila impejä’, che in paxe e in guèra
Triunfante ha fæto Dio, o tesce a stòja:
Fra e ànime che questa stella a sèra
De Romeo giûsto o l’onôra a memòja.
2 Çê (cont.) 1 Giûstinián – 28 Storia de l’Aquila: Introdûçión – 37 Da Enea a Carlomagno – 97 Invettiva contro Guelfi e Ghibellín – 112 Qualitæ de quelli spíriti.
1 «Stæta da Costantín l’Àquila gïä
Contr’ao curso do Sô, za alò seguío
Aprœvo a chi Lavínia áyva spozä,
4 Pe dûxent’anni e ciù l’ALs de Dio
Ai confin de l’Eûròpa o s’é anniòw
D’arente ai monti da unde o l’ea sciortío;
7 E, a l’umbra de sò sante äe, guvernòw
O l’ha o mundo de lí, de man in man,
E in sce e mæ, scí cangiando, o s’é posòw.
10 Sun stæto Çézare, e sun Giûstinián,
Che, pe voëntæ do primmo Amô che sento,
Hò dæto ae Lezze o giûsto gaybo che han.
13 E alò che mi a tanta œvia fuïse atento
Credéyvo che ûña natûa, e no de ciù
Ghe fïse in Cristo, e de ’sta fe’ eo contento.
16 Ma quello Agápito de gran virtù
E Pastô summo, a’ fede vertadea
O m’ha dirètto, e da l’errô tiòw sciù.
19 Mi gh’hò credûo; e quale o sò dî o l’ea,
Ben cæo kí ô veggo, comme ti ti vey
Ogni contradiçión, ò fäsa ò vea.
22 Quando gh’hò avûo cu’a Gexa ùn solo voéy,
Pe gráçia, a Dio piaxûo gh’é d’inspirâme
A grande œvia, e gh’hò dæto a ciù no poéy;
25 Pe e arme, de Belizajo hò sacciûo fiâme
A chi a Vittòja a s’é mosträ conzunta,
Unde hò accapío che dovéyvo pösâme.
28 A’ primma tò dimanda kí s’appunta
A mæ rispòsta; ma a sò condiçión
A vœ che aoa ghe faççe ûña atra zunta,
31 Perché ti veddi cun quanta raxón
Se mœve contr’a o sacrosanto segno
Chi se l’appròpia, ò pù chi se ghe opón.
34 Veddi quanta virtù l’ha fæto degno
De reverença, e començòw o l’é allôa
Quando Pallante, moïndo, dòw o gh’ha o regno.
37 Stæto o l’é in Arba, alò çitæ scignôa,
Pe trexent’anni e ciù, cïomando, sciña
Che s’en battûi i sò trey cu’i trey da Lua.
40 Ti sæ i sœ fæti da’ bæga sabiña
Sciña ao dô de Lûcréçia in sette Rè,
Vinçendo, arreo, tûtta a gente vexiña.
43 Ti ô sæ cös’a l’ha fæto in man de armæ
Romane, che misso han Brenno a cadello,
E Pirro, e Prínçipi, e tante Çitæ.
46 Unde Torqueòw, e Quínçio, (a chi o cavello
Trascûòw o l’ha dæto o nomme), e i Fabii e i Dexi
Tanto famozi, di çitæn modello.
49 I Arabi o l’ha sciaccòw, che cu’i sœ angæxi
Derrê a Aníbale l’Arpe passòw han
Dunde o Pò o cazze, e o s’avvía ao cian fra i bexi.
52 Sutto de lê han triunfòw, zueni, alò o gran
Scipión e Pompê; e pòi parso o l’é amao
Ao bricco a chi é a çitæ tò sutto man.
55 Vèrso o tempo che o Çê o l’ha ô mundo, scciao
E fëo, réyzo, a sò imágine, serén,
Romma a l’ha dæto ao sò Çézare cao:
58 E valentixe sò da o Varo ao Ren
È han viste Izère, e l’Era cu’a gran Senna
E do Ròdano e gue, e montagne e i cen.
61 Quanto o l’ha fæto ao sciortî da Ravenna
Sätando o Rûbicón, o l’é ûn xœo tä’
Che aprœvo no ghe ten lengua ni penna.
64 Pòi in Spagna o l’ha asbriòw legioín e arma’:
De lí a Dûraçço; e Farsággia fería
Scí o l’ha, che o Nilo o n’ha sentío a stocca’.
67 Scimoënta e Antandro a ve’, dunde partía
Za a l’ea, e duv’Èttore o l’é sutto a cûbba;
E, mä pe Tolomeo, ciù in là a s’asbría.
70 De dunde, sgœando, a trabucca in sce Giûbba:
De lí turna a s’é gïä ao vòstro Ponente,
Duve a sentiva a Pompejaña tûbba.
73 De quanto a l’ha compío cu’o nœo sargente
Brûto cun Cáscïo in te l’infèrno o lûa,
Fan Mòdena e Perûxa e crûe lamente.
76 Ne cianze ancón Cleopatra trista e scûa,
Che, a lê davanti poándosela, a mòrte
Da ûn áspio dâ a s’ha fæto, pronta e crûa.
79 Cun lê, ô mâ’ Russo a l’ha currío cun sòrte,
Cun lê a l’ha misso o mundo in tanta paxe
Ch’han do témpio de Giano serròw e pòrte.
82 Ma quanto o Segno, do qua’ dî me piaxe,
Za fæto, e da fâ o l’áyva, pòi, cresciûo,
Pe assegûâ ao morta’ regno o ben veraxe,
85 A l’apparençia o devén pòco e scûo
Se in man do tèrço Çézare o se mira
Cun l’œggio netto, e cun l’afètto pûo.
88 Perché a viva Giûstíçia, ch’a m’inspira,
Conçesso a glòria a gh’ha, quando o l’ea in man
A Tibério, de fâ vendetta a’ sò ira.
91 Kí attendi ao senso che e mæ pòwle dan:
Dòppo cun Tito a fâ vendetta o cure
Da vendetta do primmo reato ûmán.
94 E quando o dente Lombardo o trascure
A mòrde a Gexa, sutto a e sò äe, da bon,
Carlomagno vinçendo, o â succure.
97 Giûdicâ omai ti pœ de quelli ancón
Che hò accûzòw sciù, e da sœ scí rea ûzança
Che di doï vòstri tûtti, en a caxón.
100 Gh’opoñe ao Segno pûbrico ûn da França
I livi, e l’atro o l’appròpia a’ sò parte;
Ni sæsci dî chi in to mä fâ ciù avança.
103 Fáççan pù i Ghibellín, fáççan a sò arte
Cu’ûn atro segno; che mä segue quello
Chi a cauza da giûstíçia da lê sparte.
106 E no l’aççíe questo Carlo novello
Cu’i Guerfi sœ, ma che de granfie o tremme
Che a ûn ciù ærto Lión han spennaggiòw o skenello.
109 Za i figgi han cento dezolæ, e no semme,
Pe a curpa di Backén!.... Che o no se credde
Che d’arma cange Dê, e i lï o l’ingemme!
112 Questa picciña stella kí, a possedde
Quelli spíriti boín ch’en stæti attivi
Pe a famma che, zù, ai boín seguî se vedde.
115 Ma se i dexíí han di ûmani motivi,
Desvían; unde convén che allôa i raggi
Do vero amô s’ârçen sciù meno vivi.
118 Ma in to mezûâ i meyti nòstri e i vantaggi,
Gh’hemmo gran parte da nòstra letíçia,
Perché de ciù ò de meno no gh’é sbaggi.
121 Pertanto in noï adüçisce a vea Giûstíçia
Coscí l’affètto, che no gh’é ciù via
Che poémmo tòrçe a nisciûña nequíçia.
124 Divèrse voxe zù fan sinfonía;
Coscí divèrsci scagni in te ’sta vitta
Fan, fra e rœe nòstre, ûña düçe armonía.
127 E drento da prezente margaritta
Ghe brilla a lûxe de Romeo, do qua’
L’é stæta l’œvia grande piggiä in gritta.
130 Ma i Provençæ, che gh’han vosciûo do mä’,
No han rizo, no, davéy! che mä camiña
Chi ghe bisca se i atri sán ben fâ.
133 Quattro figge áyva e ognûña ascí regiña
Ramón di Berlingê! Tanto gh’ha fæto
Roméo, persoña ùmmia e peregriña:
136 L’han pòi instigòw, de lengue pronte ao cæto,
A dimandâghe i conti a questo giûsto,
Che quattro e œtto pe dexe o gh’áyva dæto.
139 Partío o se ne é de lí pòveo e frûsto.
S’hæse o mundo accapío che, chi porzéyva
A man pe vive, o l’áyva ûn cœ scí augûsto,
142 Se tanto o ô loda, ancón de ciù o ô lödiéyva».
CANTO XXXIII. (Paradizo)
Prega Bernardo a Vèrgine María
Che a Dante a faççe véy l’Eterna Essença:
E a l’exaudísce Lê, clemente e pía.
Dio ûn e trino o ghe dâ allôa a potença
De poéylo amiâ, sença mesciâ e parpelle:
E lí da natûa nòstra o ve’ a prezença:
Pòi tûtto o s’abandoña ao Rè de stelle.
Empíreo (cont. e fin). 1 Oraçión a’ Madònna – 40 Interçesción de Maria – 58 Deboleçça ûmana – 67 Preghéa – 76 Vixión da divinite – 109 Mistejo da Trinitæ – 127 E due Natûe in Cristo – 140 Ùrtima inlûminaçión.
1 «Vèrgine Moære, Fíggia do tò Fíggio
Ûmile, e da Dio arçä ciù che Creatûa,
Do sò disegno etèrno, o gran prodíggio,
4 Quella ti ti ë che l’ûmaña natûa
Scí a l’ha nobilitòw, che o sò Fattô
O s’é degnòw de fâse sò Fattûa.
7 Reaççeyzo in to tò ventre l’é l’Amô
Che cu’o sò cado in te l’etèrna paxe
Sccioî kí o l’ha fæto questa bèlla Sciô.
10 Kí a tûtti noï ti ë a meridiaña Faxe
Da caytæ ardente, e fra i mortæ, lazzù
Ti ë da sperança a Fontaña veraxe.
13 Dònna scí grande ti ë, e de tä virtù,
Che chi de gráçie vœ, e a ti no cure,
O sò dexío o vœ sgœâ sença äe ki sciù.
16 No solo a tò benignitæ a succure
A chi dimanda, ma de vòtte assæ
Ben generoza ao dimandâ a precure.
19 In ti a Mizericòrdia, in ti a Pietæ,
In ti a Magnifiçença; e se radûña
In ti, quanto creòw gh’é de Bontæ!
22 Questo, a chi mostræ sun, da’ zeä lagûña
De l’ûnivèrso sciña kí, e vedûte
De vitte spirituale, ûña per ûña,
25 O prega che a tò gráçia aoa a ghe frûte
Tanta virtù, da poéy fâ che s’abrive
A vista sò sciù a l’ùrtima salûte.
28 E mi, che pe o mæ véy no hò e vœgge vive
Ciù che pe o sò, te pòrzo a mæ oraçión,
(E prego che a agradía ao tò cœ a l’arrive),
31 Perché ti díscipi e nùvie, che ancón
Gh’ha a sò natûa morta’, cu’e preghee tœ
Scicché se ghe descrœve o Summo Bón.
34 Te prego, ancón, Regiña, che ti pœ
Quanto ti vœ, che ti conservi sén,
Dòppo de tä vixón, i affètti sœ.
37 ¡Vínçe a tò gráçia i movimenti ûmén!
’Mïa Biatrixe cun quanti Santi in gïo,
Pe e mæ preghée, t’ârçan azzunte e moén».
40 I œggi amæ tanto e veneræ da Dio,
Fissi in te l’Öratô, m’han demostròw
Quanto o pregâ devòto o gh’é gradío.
43 Dappœ l’Etèrno Lûmme han scí fissòw,
Che crédde no se pœ che i ciù arentíi
Spíriti gh’ággian mai ciù netto ammiòw.
46 E mi che a’ fin de tûttí i mæ dexíi
M’avexinavo, comme ben doveyva,
Me sun quetòw, perch’êan d’ardô sconíi.
49 Me segnava Bernardo, e o me rïéyva,
Perché in sciù amiesse; ma da mi za m’ea
Misso in ta poziçión comme lê o voéyva;
52 Perché vegnindo a vista mæ sinçëa,
A l’intrava, via via, e ciù e ciù in to rággio
De l’ærta Lûxe, che in te Lê a l’é vëa.
55 Scí cæo fæto se m’é, e de tä corággio
L’œggio, che scrîve no se pœ o sò védde,
E a eççèsso tä a memòja a va in spampággio.
58 Comm’ûn chi dòrme, e veo o sò sœnno o credde,
Ma adesciòw, pòi, solo a pasción imprèssa
Gh’arrèsta, e a sò memòja atro a no vedde;
61 Tä quä sun mi; che a mæ vixón a çèssa
Squæxi tûtta, e in to cœ ancón me destilla
O düçe, ch’ea nasciûo da’ vixón stessa.
64 Coscí ao Sô a neyve zeä a se descigilla;
Coscí êan despèrse da o vento e suttï
Fœgge, in sce che ea a sentença da Scibilla.
67 ¡Öh Summa Lûxe che ti t’arçi in sc’î
Ûmén pensceri tanto, kí a’ mæ mente
Préstighe turna ùn pö do tò lûxî,
70 E rendi a léngua mæ tanto potente,
Che ûña zimmiña sola da tò glòria
Mi pòsse tramandâ a’ futûra gente;
73 Perché cun returnâme ùn pö a’ memòria,
E ûn stiççín resûnando in to mæ vèrsu,
Se formián mêgio idéa da tò vittòria!
76 Mi creddo che me sæ atrovòw despèrso
E òrbo, pe o rággio chi m’áyva curpío,
Se gïòw me fuïse a ûn oggètto divèrso.
79 Ben me suvén d’êse vegnûo ciù ardío,
Pe questo, a stâ scí stagno, ch’hò conzunto
A vista mæ cun o Valô infinío.
82 Öh äbundánte gráçia, unde hò prezunto
D’infiâ, vivo, i œggi mæ in ta Lûxe etèrna
Tanto, che a vista mæ arrivä a l’é ao punto!
85 Visto hò che in to profundo sò s’intèrna,
Ûnío e ligòw cun amô in t’ûn volûmme,
Quanto pe l’ûnivèrso se squadèrna;
88 E sustança e aççidente, e o sœ costûmme,
Diæ, insemme fûxi, in mòddo tä e scí sòdo,
Che quello che ne diggo o l’é ûn barlûmme.
91 A forma ûniversa’ de questo nòdo
Diæ d’avéy visto, perché, ao dîne, largo
Me ven ciù o cœ, e sento che ne gòdo.
94 Me sáyva, ûn solo instante, ciù letargo,
Che i vintiçinque séculi a l’impreyza
Chi amirâ ha fæto a Nettûn l’umbra d’Argo.
97 Coscí a’ mæ mente allôa tûtta suspéyza
Fissa a l’amíava lí, inmòbile, attenta,
E sempre ciù, d’ammiâ, a vegniva aççéyza.
100 A quella Lûxe tali se deventa,
Che distrâse da Lê pe ûn atro oggètto,
No se pœ ciù, scí a mente a l’é contenta;
103 Percöse o ben, oggètto do voéy netto,
Lí o se radûña tûtto; e fœa de Lê
Mancante l’é, quanto lí l’é perfètto.
106 Pe o pòco ch’arregòrdo, e ch’hò promê,
Ciù cûrto sä o mæ dî, che d’ûn figgioín
Da læte, ch’o barbòtta e o no stà in pê.
109 No perché ciù d’ûn zenzíggio puntín
Ghe fuïse in to Lûmmín vivo ch’amiava;
(Che, comme alò, o l’é sempre sença fin);
112 Ma pe a mæ vista che a se rinforçava
In te mi, amiando; ûña sola apparença,
Mëgioándo mi, lí a se me transformava.
115 In ta profunda e netta suscistença
Do Biato Lûmme, m’en trey Gïi apparíi
De trey coï, e d’ûña stessa continença.
118 E o páyva, comme da duï Ærchi arentíi,
Ûn da l’atro reflèsso; e páyva ûn fœgo
O tèrço, aspiççòw pægio dai duï Gïi.
121 ¡Öh comme o dî o l’é cûrto, e o no fa zœgo
Cun l’idéa ch’hò!... pù questa a tä grandeçça
Ûn ninte a l’é, ni pòsso dâghe sfœgo.
124 ¡Öh Lûxe etèrna ti che ti ë in ti stessa,
Ti sola ti t’intendi; e scí accapía
Ti, e Chi t’intende ti ammi, vea Belleçça!
127 Quella çirculaçión, che conçepía
Coscí, a páyva, in te Ti, ûn lûmme reflèsso,
Contemplä ùn pö da’ vista mæ asccería
130 Drento de lê mèzma, e do sò cô stesso,
Depinta a m’é parsciûa da nòstra effígge;
Scicché a vista hò fissòw in te quello nèsso.
133 Comme ûn Geomêtra ch’o se ve’ in te sbígge
Pe a quaddrattûa do çîrculo, e o no atrœva
A fôrmula, pe ciù ch’o se bezígge,
136 Tä quale eo mi, in te quella vista nœva:
Mi voeyvo véy comm’ao çèrcio a figûa
Nòstra a s’é ûnía, e comm’a ghe fa prœva.
139 Ma no áyvan fòrça e mæ äe pe tanta artûa;
Se no che a mente mæ allôa inlûminä
Da ûn lampo, in ta sò vœggia a l’é vegnûa.
142 Kí a l’ærta Fantaxía gh’é keyto l’ä’;
Ma za gïâ fäva o mæ dexío e o Vèlle,
Comm’ûña rœa cun l’atra insemme gïä,
145 L’Amô ch’o mœve o Sô cu’e ätre Stelle.