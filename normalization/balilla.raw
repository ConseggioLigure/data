AVVISO
Atteiso a solennitæ dell’Epifania, o giornale o sciortià Sabbo invece de Domenega.
AVVISO INTERESSANTE
PE CHI ZÊUGA IN SCE-O SEMENAIO
Comme emmo annunziôu, per mëzo de dispacci elettrici, ne-o proscimo nûmero pubblichiemo tuttei Estrazioin de Rêue do Lotto Pubblico de Stato.
Ne-o caxo che i Estrazioin aggian lêugo Lunedi,
appenn-a riçevûi i dispacci, e pubblichiemo in appoxito Supplemento.
Malgraddo che i nostri avversai gh’avessan pronosticôu pochi giorni de vitta, o Balilla co-o presente numero o l’intra ne-o so Quinto Anno d’existenza.
Benchè o non agge mai cessôu de tiâ de sascæ a drita e a scinistra, i so avversai, per quanto audaçiosi, prepotenti e numerosi, no l’han mai costreito a deponn-e i arme, mai l’han obbligön a un scilenzio forzoso, o a dormî pe di meixi.
Dovemmo però confessâ che se semmo riuscii vincitori di nostri avversai, o dovemmo in gran parte a-i nostri Lettoî, i quæ persuasi de nostre bonn-e intenzioin, son stæti per noî un potente aggiûtto, e ghe ne rendemmo i dovûi ringraziamenti.
Ne-a speranza che questo aggiûtto no ne vegne ammermôu ne-o corrente anno noi promettemmo de continuâ sempre a stessa stradda.
Benchè l’aggemmo dicciarôu diverse votte, se femmo un dovveì d’avvisâ i nostri Lettoî che in sce-o giornale continuiemo a non riçeive de coscì dite inserzioin a pagamento. Inseriemo però a pagamento Annunzi e Avvisi commerciali, quando questi non seggian troppo lunghi.
IGIENE PUBBLICA
Ne scrivan:
«Ve racconto un fæto che o dovieiva ëse abbastanza interessante per chi presci all’igiene pubblica, se a questi a ghe stesse veamente a coêu.
«A seia de Natale, son andæto insemme a treì amixi, in t’un Caffè non tanto distante da-o palassio Dûcale, e emmo comandôu bïra e duî vermuth.
Versôu o vermuth, me son accorto che o cô o no corrisponde a-o genere do licöre, e un mæ amigo, appenn-a o se l’ha misso a-a bocca o l’ha sentïo un gûsto de spirito e sûccao, brûxôu e quarche atra sostanza chi repûgnava a-o palato.
Ma quando a bevanda a non è nociva, poco importa che a no segge aggradevole.
Invece, doppo aveine bevûo un terzo, o mæ amigo o s’è sentïo vegnî mâ, e emmo dovûo sciortî subbito da-o Caffé.
«Mentre pagava o conto, un scignor a un tavolin o mette un biggetto da 25 franchi in to cabarê e o cria:
«O padron do caffè, invece de scûsase a bellamëgio, o gh’ha ancon dæto dell’ignorante, e o çercava de mette a-a porta. Visto che vegnan a-e grosse, son sciortïo.
«Aoa domando mi: quelli scignori che han l’incarego de sorveggiâ all’igiene pubblica, devan o no ogni tanto fâ unn-a vixita a-i licoristi o atri venditoî de bevande, pe vedde se vendan röba nociva?»
Segondo noî, a risposta a dovieva ëse affermativa; perché se existe un Protomedicato pe no lasciâ ammazzâ impunemente i çittadin da-o primmo ciarlattan chi capita a Zena; se existe un Conseggio de Sanitæ pe impedî o svilûppo e a propagazion de malattie contagiose, ghe dêv’ëse anche unn-a Commiscion pe vigilâ che i çittadin no seggian atteusceghæ o con cibi o con bevande.
A çertidun a ghe parriä strana anzi offensiva a suppoxizion che un bûttegâ o posse vende de vivande alteræ e nocive a-a salûte.
Eppù ciù d’unn-a votta, quande gh’ëa ciù sorveglianza, pe questo motivo l’Autoritæ a l’ha fæto serrâ de butteghe da fideâ, negozii da vin e butteghe de trippe.
E a questo, pröpoxito l’é anche da noi che l’aviditæ a-o lûcro in quell’epoca a non ëa coscì sfrenâ e generale comme aoa; e i generi magiativi essendo a bon prexo, e a-a maggior parte non colpii da dazio consûmmo, no aggen nemmeno a speize de stali a falsificâ con sostanze insalûbri.
In giornâ, invece, i generi son costosi in origine, e i forti dazii presentan de risorse a-e conscenze elastiche e queste, quando trêuvan aa so convenienza, son poco scrupolose.
Parliemo de seguito di generi che se treuvan ben de spesso alteræ, e che pare pochi ne fan caxo.
UN SEGUACE DE MARTE CHI FA O BUFFON
Ne scrivan:
«Son diverse seie che frequento un Caffè in
ciassa Nêuva, e quæxi sempre me tocca ëse testimonio de çerte scene ridicole che succedan ne-o mæximo.
«Protagonisti de queste scene poco decenti son unn-a chi sêunn-a a chitara e un seguace de Marte ingallonôu. Quest’ûrtimo o se mette in atteggiamenti poco convenienti a un zovenotto chi indossa un uniforme, e quindi con moddi troppo familiari, o scherza con quella da chitara.
«L’atra seia, doppo aveì fæto unn-a quantitæ de buffonate, facendo rie a-e so spalle quanti ëan ne-o Caffè, o l’è cheito in tæra in mëzo a un löu generale; ma lê, con unn-a intrepidezza tale da fâ invidia a-o ciù abile paggiasso, o l’è sätôu sciù e o l’ha continuôu a divertî o pubblico.
«Aoa ve lascio consciderâ che bell’onô che se fà questo zovenotto: e arresto che nisciûn gh’agge mai dito a fottifigûa ch’o fà.
Tanto pe-o so interesse, comme pe-o decoro da divisa, saiva ben che ghe tiasci unn-a sasciâ.
Quantunque no ghe l’arrissasci, bastieiva che o savesse che a sasciâ a gh’è stæta tiâ.
«Me raccomando dunque de questo piaxeì, e creddeimo vostro, ecc. ».
I CHEN A-O PONTE-ROTTO
Ne scrivan da-o Ponte-rotto:
«Da doppo che o Scindico de Zena o l’ha pubblicôu l’avviso riguardante a tascia in scï chen, pa che questi se seggian dæti a parolla d’ordine pe vegnî a ciantâ e so tende a-o Ponte-rotto.
«No ve diggo unn-a böxia, chì no s’è mai visto tanti chen comme da quarche tempo a questa parte.
E personn-e che vegnan a Zena a-a mattin, a-o scûo han puia d’ëse addentæ da questi chen vaganti e affammæ.
Se son zà asbriæ a diversci, e l’atro giorno han cacciôu unnn-a donna in tæra.
«Se preghieiva, dunque chi tocca, a voeì fâ sloggiâ da-o Ponte-rotto questi ospiti pericolosi.»
UNN-A GITA A RAPALLO
Ne scrivan:
«Essendo tanti anni che non ëa ciû stæto a Rapallo, mæ paize nativo, giorni son m’è vegnûo l’idea d’andâ a vedde a patria di mæ antenati.
«Partïo da Zena co-o treno Formiga, appenn-a smontôu a Rapallo ho piggiôu a stradda de Montallegso e son andæto a vixitâ questo Santuaio, rîstorôu de nêuvo.
Osservôu attentamente e pittûe do professô Barabin e quelle do pittô Boê, me son parse belliscimie e primme e belle e segonde.
Ritornôu in to paize, ho vixitôu o cantê, o palassio municipale, e poi son andæto a vixitâ l’Uspiâ, o quæ o l’aveiva attirôu a mæ attenzion finn-a da l’arrivo, pe ëse vixin a-a stazion.
«Doppo quarche difficultæ, e moneghe dite e Gianellinn-e de Ciavai m’han permisso de vedde o Stabilimento; e l’ho trovôu bello, aioso, in bella poxizion e ben finïo de tuto.
Avendo visto un recinto serrôu con un rastello de færo dove drento gh’ëa di convalescenti e di veggetti, a un de questi gh’ho domandôu se l’ëa permisso l’intrata, lê o m’ha risposto de no.
– E perchè?
– Perchè i nostri Fattoî no permettan d’arvî a nisciûn, comme a nisciûn l’è permesso sciortî da questa gaggia; bezêugna che se contentemmo de
quello che ne dan, e meschin chi parla!
allöa a porta de l’oxellea a s’arve pe lasciâ sciortî o mâcontento; ma questo o no gh’intra ciù.
– E chi son questi Fattoî?
– I membri da Commiscion.
Ghe demmo questo nomme perchè segondo a voentæ di benefattoî, i eredi de l’ûspiâ son i marotti...
Ma (o continuava) coscì van e cose di opee pie; pe-o ciû son amministræ o da personn-e che no se ne cûan o da di ignoranti.
Ve lascio immaginâ comme poemo ëse ben amministræ, chi comanda a bacchetta o l’e un seguace de san Scripin.
«In questo mentre l’è vegnûo unn-a monega, e qui me ne son sciortïo ciû tristo che quando gh’ëa intrôu».
I commenti a chi lëze.
ANCON DO CARLO FELIÇE
L’ëa nostra intenzion de no ritornâ ciù in sciu fiasco da seia di 28 a-o Carlo Feliçe, ma i duî Comunicati de Tûrsci, inserii ne-i giornali locali, no ne consentan de taxeì.
O primmo de questi Comunicati, inserio ne-o Corrê, o l’è un veo saggio d’energia baronale infûsa ne-i consorti municipali; e o l’è coscì persuasivo, conciliante e bäsôu in sce-o giûsto, che fæscimo un torto a chi l’ha scrito, a non riproduïlo ne-a sò integritæ.
Se pêu parlâ con maggiore scioltezza de lingua?
Ah, o Municipio o no gh’ha nisciûnn-a colpa!?
E quella de dâ a un impresaio 55 milla franchi dietro unn-a semplice riçevûa, ma senza impon-ighe nisciûn obbligo, e pretende nisciûnn-a cauzion, a non è forse unn-a colpa e colpa grave?
O sciö Lavaggi o l’è unn-a personn-a onesta, ma o l’è ommo e o l’è impresaio teatrale (almeno o figûra).
O Comunicato o dixe che o Municipio e a Commiscion nell’andamento do spettacolo no gh’intran per ninte; e allöa perchè Scindico e Giunta son sempre in sce-o palcoscenico pe asciste a-e prêuve di opere e di balli?
E commedie troppo lunghe diventan noiose; e anche questa sæ tost’öa che a finisse.
VARIETÆ
O SEGRETTO DE DONNE
Ah, donne cäe, no ve l’aggiæ pe-a mâ
Se ve vêuggio contâ un Aneddotin
Successo un giorno a-o fræ do mæ Speziâ,
Chi tocca l’amô-proprio femminin.
Perchè o fa vedde ciæo, che voî quand’eì
Quarche segretto custodî nö seì.
Nêuve meixi e di giorni ëan za passæ
Che con Carlotta s’êa sposôu Miché,
Unn-a nêutte o s’addescia e ghe ven coæ
De fâ unn-a prêuva e veì se sò moggê
Un segretto a l’ëa bonn-a de tegnî...
O fa mostra d’aveì mâ d’appartoî:
Ahimè! o sbraggia pezo che unn-a donna,
Oh che doî ! moggê caa, ahi che tormento!
Manda presto a ciammâ unn-a Bonnadonna...
No posso ciù... ma no... aspeta un momento...
Ah Giove, te ringrazio... Ahimè! respïo ...
Son fêua di mæ fastidii, ho za appartoio;
E in coscì dî o ghe fesse vedde un êuvo!
Ch’o s’aiva ascoso in letto, e o l’aççertò
D’aveilo fæto lê. - Che caxo nêuvo!
Carlotta stupeffæta a ghe sbraggiò...
Taxi taxi, moggê, pe amô de Dio
Avverti a dî a nisciun che l’ho appartoïo:
Se o se savesse a saeiva a mæ rovinn-a,
No porriæ mostrâ faccia, e a ti te dieivan
Che ti hæ piggiôu per maio unn-a gallinn-a,
Taxi, che tutti duî ne mincioneivan:
A moggê semplicetta a l’assegûò
Ch’o no sæ mai sciortio de bocca sò.
Ma e promisse de donne me fan rïe,
Perchè son comme i voti do mainâ:
No passò manco un quarto d’oa perdee!
Ch’a se vestì e a l’andò da sò Comâ:
Oh che caxo! (sbraggiando) oh novitæ!
Chi l’avesse mai dito... ommi paggioæ
– Comme sæ a dî... ma cöse gh’è denêuvo?
(Ghe disse quella) – Ninte... n’êuggio dî ...!
Ho promisso.. Michê.. – Ma cöse? – Un êuvo ...
– Parla unn-a votta, no me fâ patî.
– No posso, Comâ caa, che gh’o o segretto...
– Parla, chè sò taxeì quando prometto.
– Ebben, senti e stûpisci; stamatin
In te l’arba mæ maio o l’ha appartoio
Un êuvo grosso comme un pugnattin...
L’ho visto e l’ho toccôu con questo dïo.
– Oh cöse sento! – Taxi per caitæ,
Se o sa Michê o me dà de bastonæ.
A tornò presto in casa per no dâ
Sospetto a-o maio; ma a Sciâ Raffellinn-a,
Che coscì se ciammava sò Comâ,
A l’andò presto a dîlo ä sò vexinn-a,
E a gh’azzunzè ch’a l’aiva visto lê
L’êuvo, ch’aiva fæto o Sciô Michê.
A vexinn-a c’ha l’ëa dona segretta,
A o confiò. Ma con tutta segretessa,
A-e sò due amighe cae, Rosinn-a e Netta,
E a gh’assegûò d’aveì visto lê stessa
No ciû un êuvo, ma quatro in t’unn-a votta
Fæte câde da-o maio de Carlotta.
In poche paole, in meno de quatt’ôe
I êuve ch’aiva fæto o Sciô Michê
Arrivavan za çento trentedue,
E o saveiva i Zeneixi co-i Foestê;
«E n’ho dunque raxon. Donne de dî,
«Che i segretti i seì fâ, ma no tegnî?»
SASCIÆ
A un Cappellan.
Semmo preghæ de tiâ unn-a sasciâ a un çerto reverendo cappellan in t’un Conservatoio femminin in Sampedænn-a, perchè d’intanto intanto o sghinda da çerti obblighi d’astinenza inerenti a-o so carattere.
Fêua de questo, lê e un so amigo, creddendo de non ëse visti o sentii, da-o barcon se divertan a taggiâ i panni addosso a quellî che ghe passan sotta.
E notæ che questo reverendo a-a seia, a öa ben tarda, o va in te çerte case a dâ lezion de morale evangelica.
I predicatoî dixan che quelli che dan scandalo se meritieivan d’attaccaghe a-o collo unn-a rêna da maxinâ e cacciali in mâ.
E dixan ben, perchè o scandalo o l’è ciù pericoloso che a peste.
Ma unn-a gran parte de questi servi de Dio han unn-a tacca de Paddre Fontanarosa, o quæ o dixeiva : 
A un Parroco.
Sciö reverendo parroco de San Zorzo, emmo sentïo de vostre parrocchiann-e a lamentase, perchè e messe ne-a vostra gexa ven sensibilmente diminuindo.
Molto reverendo Parroco, noî no se permettiemo çertamente de dave di conseggi; ciononostante se permettemmo de dive:
No ve stæ a dimenticâ che o vostro Predecessô, o fù reverendo Terrile, o l’ëa stimôu da tutto Zena pe-e so belle virtù evangeliche, fra e quæ figûrava distintamente o Disinteresse e a Caitæ verso i povei.
L’immitâ a non è poi unn-a cosa tanto diffiçile.
A-o figgio d’un maxellâ.
In to Borgo d.. no ve diemo se in te Zena o fêua, gh’è o figgio d’un maxellâ che, contro a voentæ di so parenti, o vêu spozâ unn-a zovena chi no ghe conven sotto ogni rapporto ; perciò personn-e che san che questo zoveno o lëze sempre o Balilla, ne pregan de tiaghe unn-a sasciâ, pe vedde se foise fattibile de rimêuvilo da un cattivo passo. No conoscendo nè o zoveno e ne-a zovena, tiemmo a sasciâ a êuggi streiti; e senza a minima intenzion de voeì pregiudicâ a poxizion da figgia, dimmo solamente a-o zoveno maxellâ : Ammiæ ben cose fæ, perchè «dopo il fatto, il pentirsi non giova»; e poi dixe o proverbio: Chi obbedisce, no fallisce.
Un aze zûgôu e non arröbôu.
Un anno circa fà (ne scrive un N. N.) un Tizio chi sta in t’unn-a stradda vexin a-e porte da Pilla, unn-a bella mattin i vexin ghe sentan dî che gh’han arröbôu un cavallo, ma no s’è mai posciûo scrovî chi ëa stæto l’autô do fûrto; e creddo che finn-a a Questûa a ne segge stæta informâ.
Aoa però gh’è un Tale o quæ, segge pe aveì questionôu con questo Tizio, segge pe qualunque atro motivo, fæto stà ch’o va dixendo che o cavallo o non gh’è stæto arröbôu, ma che invece o se l’ha zûgôu, e lê mæxime quello chi ghe l’ha guagno, e che ancon presentemente o se ne serve.
Sciccomme questo finto rubarizio o l’ha fæto nasce mille sospetti e stâ in anscietæ tutti i vexin, cosci ne pregan de tiâ unn-a sasciâ ben secca a questo Tizio, dixendoghe che o laddro o l’è lê, e laddro co-a circostanza aggravante perchè laddro domestego.
Se o fæto o sta, Tizio forse o se saa inteizo dî che ghe l’han arröbôu a-o zêugo; çerte cose bezêugna intendile pe discrezion.
Stampaia do Commercio de Zena diretta da A. Ciminago.
I FUNERALI DE GIUSEPPE MAZZIN
Ripete quanto han za dito i giornali locali, nazionali e esteri, in sce questi solenni funerali, a l’é cosa inûtile pe-i nostri lettoi; azzunze maggiori dettagli, saiva quæxi imposcibile, tanto a stampa a s’è diffûsa e a l’ha ripetûo cose e ciû menûziose.
Aoa però gh’è chi vêu contendise o merito dell’iniziativa de questa pompa funebre, riuscïa coscì ben ordinâ, coscì imponente, calma e dignitosa.
Segondo o nostro moddo de vedde, a stimma, o rispetto, l’affezion da maggior parte di çittadin verso o Grand’Ommo, e bon senso dell’intiera popolazion, han contribuïo a rende degna d’ammirazion questa mesta çeimonia.
A onô do vëo dovemmo però dî, che chi ha dæto l’exempio, a spinta, pe di coscì, de fâ serrâ tutti i negozii, a l’é stæta a Societæ di Perrûcchê, i quæ a-o confronto de tanti ätri bûtteghæ, son quelli che han fæto un maggiore sacrifizio pe poeì piggiâ parte all’accompagnamento fûnebre dell’immortale Mazzin.
Quanto al’iniziativa, o nostro scindico o no s’ha çertamente lasciôu guagnâ de man da-i atri, e presentandose a circostanza propizia o l’ha fæto vedde che all’occorrenza o l’é anche un bon patriota; e questa votta o s’è fæto veamente l’interprete do sentimento dell’intiera popolazion.
Bravo! ne-a primma infornâ de Senatoî, o baron Poistæ o no saa dimenticôu.
Gh’è stæto però chi ha notôu che a fâ parte do corteo funebre gh’ëan pochiscimi impieghæ municipali, gran parte di quæ avieivan reizo de chêu l’ûrtimo tribûto d’ammirazion a-o Gran Patriota; ma non avendo riçevûo nisciûn invito, nè officiale e nè officioso, se ne son astegnûi, forse pe-a puia de compromettise.
Per exempio, o corpo insegnante dipendente da-o Municipio, o l’ha avûo l’invito d’intervegnî all’accompagnamento?
O sciö Depascian, comme ispettô all’istruzion pubblica, o l’ha fæto quarche ordine do giorno in propoxito? creddemmo de no.
L’orchesta civica, che unn-a votta a l’ëa obbligâ d’andâ in procescion do Corpus Domine, a l’é stæta invitâ d’andâ a-i funerali?
A tanti poi gh’ha fæto specie de non aveì visto all’accompagnamento a Societæ Filarmonica.
Noî creddemmo però che questo segge dipeiso da-o non aveì a bandëa comme tutte i ätre Societæ.
Veamente fa mäveggia che unn-a Societæ numerosa e ricca comme quella di filarmonici, a segge senza bandëa.
A çerti ätri, tegnûo conto che Mazzin o l’ëa figgio d’un mëgo, gh’è parso che l’arte medica a ghe foise scarsamente rappresentâ.
Chi voëse tegnî conto di osservazioin che han fæto Tizio, Caio e Sempronio in sce questa funebre solennitæ, no bastieiva un volûmme.
Ma tutti quelli che l’han vista son concordi nell’affermâ che un funerale coscì solenne coscì imponente no l’han mai vista, e tutti ripetan che no ne veddian mai ciù unn-a scimile; e ancho noî semmo de stessa opinion.
STRADDA GALATA
Ne scrivan in dæta di 16:
«I abitanti de stradda Galata ne pregan de mandâ i duî compæ a vedde in che stato questa stradda a se trêuva. Atteiso o gran tranxito d’omnibus, çittadinn-e e cäri, che van e vegnan continuamente da-a stazion de Brignoe, questa stradda a l’é mëza desfæta; e ë bestie da tïo, che son sotto a-i cäri no pêuan tosto ciù arrancâ.
E quando queste povëe bestie no pêuan arrancâ, i carrattê ghe dan zù bacchæ e scuriatæ senza misericordia.
Quando ciêuve poi, da-i gren laghi che ghe son, säta finn-a a bratta in te veddrinn-e de bûtteghe.
«A ciassa da stazion, a l’é lê ascì in t’un stato che quando ciêuve, ghe vorrieiva a barchetta.
«Quelli che tïan i carretti a man, pe no restâ appusi in ta fanga, passan in sce quello poco marciapê che gh’è, e i pedoin ghe tocca andâ in ta bratta a mëza gamba.
«A meno che o Municipio o l’agge intenzion de ridûe anche questa a-o stato che se trêuva stradda Giûlia, me pä che o ghe dovieiva fa fâ e riparazioin necessaie; e l’é sempre mëgio rimediâ
a-o poco che all’assæ»
Pe-e stradde guaste e mâ tegnûe gh’è unn-a lamenta generale, e gh’è tante personn-e che preferiscian fa çerte stradde a pê, ciûfito che andâ in omnibus o in çittadinn-a a fase levâ i osse da posto da-i gren scrolloin sussultori e ondulatorii.
Eppû a queste lamente o Municipio o fa oëge da mercante, o, s’o l’intraprende quarche riparazion necessaia, o va co-o passo da formiga.
O spende continuamente pe fâ tacconâ stradda Giûlia; ma questa a l’é ridûta comme un lenzêu vëgio e frûsto, che ne-o mentre o tacconn-an in t’un posto o se sguara in t’un ätro.
O Municipio, co-i dinæ ch’o spende pe riparâ a-i sbagli da ciassa de Cavignan, o l’avieiva posciûo fâ astregâ de nêuvo tutte e stradde che n’han bezêugno.
ANCON DO COMUNE DE S. FRANÇESCO
Ne scrivan da Vernassêua:
«Emmo letto in sce-o Balilla de domenega a lamenta di abitanti de Boccadaze pe-a scarsa lûminazion.
E lamente son giûste, perchè anche quelli de Boccadase pagan e tasce.
«Ma noi atri de Vernassêua oltre a non aveighe de lampioin nè a gaz e nè a petrolio, gh’emmo due scomodiscime deschinæ, un piccolo lago chi prodûe sinsäe ciù o meno in tutte e staggioin; un pontetto de legno, vëgio e pericoloso; bricchi e fossi, e via dixendo.
«A stradda da-a Bocchella a Boccadaze, in confronto da nostra a l’é un bigliardo.»
E lamente di abitanti de Boccadaze o de Vernassêua saan giûste e ben fondæ, ma informazioin avûe da-a parte opposta ne fan saveì che l’amministrazion comunale a no pêu fâ de ciù de quello ch’a fà; che queste due frazioin son tasciæ poco e ninte, in confronto de quella da collinn-a prinçipâ o da Pilla.
Pe estende a lûmminazion in tutte e stradde do Comûne, ghe vêu unn-a somma non indifferente.
Però, se semmo ben informæ o scindico o saiva disposto a arvî unn-a sottoscrizion; e quando o foise coadiuvôu da-o conseggio e da-i abitanti poscidenti e esercenti, se porrieiva beniscimo inlûmminâ quelle stradde o crêuse che son abitæ.
Zà che semmo ritornæ in sce-e lamente di abitanti do Comûne de San Françesco, se femmo un doveì de spiegâ un malinteizo a-o quæ han dæto lêugo i ûrtime righe da corrispondenza de Boccadaze.
Quarche maligno ha vosciûo credde che parlando dell’individuo ciù impostô che nobile, voescimo alûdde a-o scindico de S. Françesco d’Arbâ.
Questa a non è ätro che unn-a maligna inscinuazion e indegna de chi l’ha spantegâ; e pe provalo, non emmo che da dî che o famoso battibirba e o ciù impostô che nobile son o stesso individuo, abitante a Boccadaze.
UNN-A LAMENTA GIUSTA
Un manifesto do Questore, in dæta di 12 dexembre p. p. o l’ordina che i ostaie, e bettoe, tutti quelli che vendan vin a menûo, e ë sale da bigliardo, devan ëse serræ a unz’öe de seia.
E Locande, i Caffè, i Ristoratoî, o Trattorie, i Licoristi, e Birrerie, e ne-i locali dove se vende a fainâ, pëuan tegnî averto finn-a a un’öa doppo mezanêutte.
I osti, cioè quelli che vendan solo vin, se lamentan de doveì serrâ a unz’öe, quando quelli che vendan o stesso genere tegnan averto finn-a a un’öa doppo mëzanêutte; ma pazienza se se trattasse solo di Caffè e de Trattorie.
Quello che ritegnan pe unn-a patente ingiûstizia, l’è de vedde che ne-o nûmero de questi urtimi gh’è compreiso i Licoristi, i quæ, fêua de bevande spiritose e nocive, vendan anche vin a gotti e a bottiggie.
Noî ne pä che i osti, sotto questo punto de vista, aggian raxon.
E poi se deve anche consciderâ che se e Trattorie se lascian averte due öe de ciù pe quelle personn-e che se sentan voentæ de mangiâ, fra queste che n’è tante che non han a poscibilitæ de poeì çenâ a-a Trattoria, e trêuvan ciù convenienza a accattase pan e companægo e poi andaselo a mangiâ da un oste chi vende solo vin.
Semmo persuasi che queste osservazioin no faian revocâ o decretto da questûa, ma ad ogni moddo emmo creddûo ben fase ëco de queste lamente che riflettan l’interesse d’un bon nunero de contribuenti.
MOVIMENTO PAOLOTTO
Ne scrivan:
«Eì ancon osservôu quell’insolito movimento paolotto che se verifica da quarche tempo a questa parte, tanto nell’äta che ne-a bassa sfera, e capitanôu, se dixe, da un monscignor?
«Per exempio, quello de terminâ e funzioin de gexa a un’öa de nêutte, a non è forse unn-a specie de concorrenza a-i teatri?
«Quella d’introdûise ne-e case pe indûe e donnette, mascimente e zovene, a lasciâ o mondo, persuadendole che fêua do monestê, no gh’è sarvezza pe l’anima so, a non è forse unn-a propaganda sanfedista?
«Cosa degna d’osservazion a l’é poi quella che o paolottismo, pe fa proseliti, o no se serve ciù de quelli abiti alla Rodin, e de quello fâ da ipocrita a ûso Tartûffo; ma i so apostoli vestan con eleganza, e ûsan frasi galanti da degradâ un libertin.
«No son manco da lasciâ passâ inosservæ quelle strêuppe de rigidi matrone, e quæ nêuve decimi da giornâ, son sempre in giandon pe adempî a-a vixita da gexa; frûto de queste divote passeggiate son l’intolleranza, unn-a çerta aia de superioritæ e infallibilitæ verso i atre donne casalinghe.
«O paolottismo o çerca d’estendise con manëe inscinuanti e con lûxinghe, tanto da poeì divegnî forte, nûmeroso e compatto, e presentandose l’occaxon, ëse capaçe de tentâ un colpetto. Dunque all’erta da questi zelanti paolotti.»
CORRISPONDENZA DE CIAVAI
Ne scrivan in dæta di 17:
«Martedì seia a nostra Societæ Operaia a l’ha fæto unn-a dimostrazion a-o dottô Prandina, a-a quæ ha piggiôu parte a popolazion, e che a deve aveì fæto röde de santa bile, çerte testinn-e fasciæ che son a-a direzion d’un pio stabilimento.
«Comme avieì letto in sce-o Ciavai, quelle sante donne che manezzan i affari del’ûspiâ in societæ con o paddre d’un ordine soppresso, avendo riconosciûo ne-o dottô Prandinn-a, un ommo de prinçipii liberali, e ûmanitari, gh’è n’han fæto tante che l’han obbligôu a dâ e so dimiscioin.
«L’ëa circa un meize che pe motivi de famiggia o dottô Prandina o s’ëa dovûo assentâ da Ciavai. Appenn-a che a societæ operaia a l’ha sapûo ch’o l’ëa ritornôu a gh’è andæta sotto a-i barcoin co-a mûxica e a gh’ha fæta unn-a bella serenata.
«Prandina o s’è avanzôu due votte a-o barcon a esprimme a so riconoscenza pe un coscì splendido attestato de stimma e scimpatia; e o l’assegûava i ciavaen, che o l’avieiva fæto o poscibile pe poeì continuâ a stâ in Ciavai pe tutto o tempo da so vitta, quantunque motivi de famiggia richiedessan a so presenza a Milan.
«A-a mûxica gh’han fæto ripete l’inno de Garibaldi (a Marseggeise italiann-a) comme un gradevole ricordo, perchè tutti san che doppo l’estrazion da balla, o Ferrio d’Aspromonte o l’é stæto affidôu a-a cûa do dottô Prandina.
«Questa dimostrazion, perchè fæta a un ommo chi se-a meritava, a l’é stæta generalmente approvâ.»
VARIETÆ
Viaggio cö Barbann.
(Continuazion)
Paeise d’öu dove ognûn poeiva
Fâ o mestê e l’arte ch’o voeiva,
E magara duî e treì
Senza drito, nè saveì
Vegnî meistro in sce duî pê
Per guastâ l’arte e o mestê!
Se veddeiva in tûtte e ciasse
Exitâ per teia strasse,
Giâ pe-e stradde mercanzie
Guaste, vegie, imbastardie,
E frattanto o Bûttegâ
Con pagâ tanta pixion
In sciä porta ozioso stâ,
Prinçipâ vegnî Garzon.
Oh che paeise illûminôu
Dovve tûtto ëa raffinôu
Che progressi se façeiva!
Finn-a l’orbo ghe veddeiva,
Se sentiva parlâ o mûtto,
E intendeiva o sordo tûtto.
Un linguaggio poi s’ûsava
Nêuvo affæto; e se ciammava
O birbante galantommo,
L’imbroggion ûn çimma d’ommo,
Se dixeiva all’ûsûräio
L’ommo a-i povei necessäio,
Economico all’avaro.
Generoso a-o strallaton,
All’egoista l’ommo raro,
All’ipocrita ommo bon,
Spiritoso a-o maldicente,
Coraggiero all’inprûdente,
De chêu teneo l’assascin,
Amoroso o libertin,
A-o sûperbo e all’invidoso
Ommo grande e giûdizioso,
De talento l’ignorante,
E declassico o pedanto.
S’imparava a çerta schêua
A vegnî ommi de lignêua.
Con di libbri ben lighæ
A-a françeise, tûtti indoæ,
Scriti in giffra, dove gh’ëa
Verbi grazia opiâ pe amâ,
Contrastâ per accordâ,
Invenzion per cosa vëa,
O pretesto per raxon,
A discordia per ûnion,
Per modestia a sfacciataggine,
Angarïa pe agevolessa,
Boxia franca per finessa,
No dâ ninte per pagâ,
E distrûe pe organizzâ.
Scassôu gh’êa poi co-a stoppetta
«Bonn-a fede, veitæ sccetta,
«Probitæ, delicatessa,
«Galantommo, onoratessa,
«Religion, cosciensa, chêu,»
E coscì via discorrendo;
Se veddeiva un invexendo
D’ommi, donne e de figgiêu
Con e moen e e stacche pinn-e
De romansi, cansonette.
De lûnäi, de gazzette,
De segretti e de mëxinn-e.
Tûtti ëan mëghi diventæ
E politicoin ciantæ,
Profondiscimi scrittoî,
Poeti, astrologhi, dottoî.
Se stampava di erexie,
Prose in rimma da fâ rïe,
E di opuscoli barocchi.
Se spartiva o mondo a tocchi
Dicciarando paxe e guera,
De comete se prediva
Che doveivan toccâ a tæra
(Ma nisciûnna mai vegniva!)
D’ogni pö façeiva sciato
Qualche nêuvo ritrovato
Per stâ sempre in sanitæ,
Ma se moiva avvelenê...
Scappa, scappa! che demoetta!
SASCÆ
O caroggio do Giäsemin.
Semmo preghæ de dî a-o Municipio se o voëse aveì a bontæ de cangiâ o nomme a o caroggio do Giäsemin, e sostituighe quello da M..., che almeno o saa un nomme ciù appropriôu. Se poi ghe rincresce fa questa piccola speiza, ch’o ordine a-i impieghæ pe-a pulizia de stradde, de tegnilo un pö ciù pulito, tanto che l’odô do giäsemin o no segge coscì forte da fâ brûxâ o naso.
E guardie municipali vixitan de ræo questo caroggio, e i spazzin fan o so doveì ma superficialmente.
Unn-a domanda a-a Capitaneria.
Çerti meistri d’ascia che han consegnôu a-a Capitaneria i çento franchi pe poeì travaggiâ in to porto, ma che con aveise accattôu l’arte stan di meixi senza fâ ninte, dexiderieivan savei, in che cosa son stæti impieghæ questi dinæ.
Se o travaggio in to porto o no ven mëgio ripartïo, diversci meistri d’ascia son decisi de costituî unn-a nêuva societæ pe travaggiâ a meno prexo, e fâ coscì concorrenza a quelli che travaggian sempre.
Unn-a moe senza giûdizio.
In t’un caroggio chi ven a riferî in quello Drito de Pontexello, gh’è unn-a bûtteghæa chi rovinn-a i so figgiêu pe mantegnî un perrûcchê dito o Brûtto.
E o maio, un veo Benardo, o no s’accorze de ninte.
Semmo preghæ de tiâ unn-a sasciâ a moddo d’avvertimento a questa bûtteghæa senza giudizio e de faghe saveìche o vexinato o vedde tûtto, quantunque o so mezzan o l’agge due sciortïe che servan pe fâ sciortî o perrûcchê da unn-a porta, quando o maio o l’intra dall’ätra.
E careghette in te gexe.
E moæ de famiggia se lamentan che in çerte gexe gh’è troppo poche banche, che e careghette a 2 södi e finn-a a 2 pallanche l’ûnn-a son troppo cäe.
Defæti, unn-a mammà chi vagghe a-a predica o a sentî messa con due o træ figge, pe assettase, bezêugna ch’a paghe êutto södi o unn-a mutta e se a foise unn-a mamà divota che a voese fâ l’intiero quaresimale con e so figge, ghe tocca spende ciù de 12 franchi in careghette.
Fêua, a Milan per exempio, in te gexe dan due careghette pe unn-a pallanca; a Turin a-o mascimo se pagan unn-a pallanca l’unn-a, e a Zena perchè se devan pagâ duî södi e due pallanche? Forse perchè Zena a l’é a çittæ de Maria Santiscima?
Se no se vêu che a gente a digghe mâ di prævi e da religion, bezêugna che o negozio da santa bûttega o segge ridûto a minime proporzioin.
STEVA E BACCICCIA
Vei mattin ho incontrôu Steva e Bacciccia da San Domenego.
Mi Voeiva affermali; ma lö, dando tutti duî un’êuggiâ a-o relêujo son corri zù pe-o caroggio da Casann-a.
Se creddeivan che foise 7 e mëza, e invece mancavan pochi menûti a êutt’öe.
– Maledetto tempo – dixeiva o Bacciccia –
l’é sempre nêutte....
Steva, se doman mattin l’é questo tempo, mi me ne staggo sotta e croste.
Me rincresce, perchè aveivimo dito d’andâ a vedde i Presepii.
– Gh’andiemo un’atra festa..
Tanto doman mattin no m’accomodieiva a sciortî; ho da scrive due o træ lettere a-i parenti.
Quando son stæti in Sozeia, s’han dæto o bon giorno; un o l’é passôu d’in ti Fraveghi, e l’atro in to caroggin de Vigne...
Comme camminn-an tutti duî, avian puia de piggiâ a perrûcca da-o baccan.
Veiseia, o Steva passando davanti a-a bûttega do perrûcchê do Bacciccia, o l’ha sentïo a voxe de so compâ ch’a se distingueiva da-i atre; gh’è parso ch’o l’avesse unn-a ciarlaxia, comme quando o l’é mëzo all’êuio.
O Steva o l’ëa indeciso so doveiva intrâ o continuâ a so stradda... ma avendo sentïo da-o Bacciccia queste parolle:
– Pago tutto mi; mincion chi manca – o l’é stæto ancon un momentin lì affermôu; poi, comme personn-a chi arriva in quello momento, o l’ha averto a veddrata e infiando a testa drento:
– Gh’è miga o Bacciccia?
– Compâ, intræ; arrivæ giûsto a tempo a piggiane un gotto voî asci.
– No stemmo guæi.... Mi ascì bezêugna che vagghe a casa presto, perchè a Brigida a m’aspëta perchè ghe dagghe a bonn-a fine o bon prinçipin.
I avventori ch’ëan in bûtega, rieivan sotto i baffi, comme se sole dî; e o Steva o s’ha dovûo convinçise che so compâ o l’ëa, non mezo all’êuio, ma completamente imbriægo...
Comme a l’ea andæta?..
O l’ea stæto in trappa o giorno de Natale.. Ma non ea tempo de stâ a rifette o comme e o perché o s’ea inciarïo...
Conoscendo o natûrale do Bacciccia, bezêugnava che o stûdiasse e raxoîn ciù persuasive pe accompagnâlo a casa; e a no ghe paeiva cösa tanto façile.
O Bacciccia, stando sciù d’in sce-a carega e spegiandose:
– Eh, compâ; paeimo ancon zuenotti; cöse vêu dî no fâ o carlià do gosso.
E intanto o l’andava a banda e a ghe voeiva tutta ch’o stesse in pê.
– Bacciccia, me pä perô che o gosso o vagghe in ti schêuggi – gh’ha dito un avventô.
– No gh’è pericolo... chi gh’è o mæ timonê – e o metteiva unn-a man in sce-a spalla a-o Steva.
– Dunque andemmo a casa.
– Primma bezêugna andâ a beive.
– A piggiemo pe un’atra seia; no manchæ d’attende Bacciccia.
– Via Bacciccia; andemmo – e o se l’ha piggiôu a brassetto.
– Compâ, me fæ mancâ de parolla... Bonn-a seia per tutti – e o l’è sciortïo con son so compâ.
Quando son stæti de fêua o Steva o gh’ha dito:
– E bravo, Bacciccia! Ancon de queste? –
Ma visto che non ea tempo de faghe a morale, o l’ha accompagnôu a casa.
A Rosinn-a appenn-a a l’ha visto intrâ a s’è accorta ch’o stava ben e se non ea pe-o Steva ch’o gh’ha segnôu ch’a taxe, succedeiva unn-a de quelle rattelle de famiggia che fan rïe i vexin.
– Fælo andâ a dormî – o l’ha dito ä Rosinn-a – Addio, Bacciccia; andævene in letto.
– Aspetæ che ve vegno a fâ ciæo.
– Lasciæ, che ghe veddo.
Mezo co-e bonn-e, e mezo co-e cattive, a Rosinn-a a l’é riuscia a fâlo andâ in letto; ma a l’ha dovôu aggiûttalo a despûggiâse.
Quando o l’é stæto in letto a gh’ha fæto unn-a coppetta d’ægua de camamilla, e doppo aveì ottegnûo l’effetto dexiderôu, o Bacciccia o s’è addormïo.
Lettoî saiei cuiosi de saveì comme a l’é andæta?
Ve-o diggo sûbito:
I atri laoanti gh’han progettôu d’andâ a beive; o Bacciccia o no gh’ha sapûo dî de no.
Andæti in t’un’ostaia dove o vendan bon, o Bacciccia, doppo aveì bevûo trei gotti de vin, o s’é sentio giâ a testa e vegnî nausea.
Sperando che l’aia a ghe fasse ben, o l’ha dæto a bonn-a seia a-i colleghi, e o l’é sciortïo dall’östaia; ma essendo andæto da-o perrûcchê, o cädo o gh’ha fæto fâ a-o vin un atro scherso.
Stamattin quando o s’è levôu o l’aveiva tutte e zontûe rotte, e un dô de testa ch’o no poeiva stâ in pê.
Ecco cöse vêu di beive all’östaia duî gotti de vin bon!!!
UN’INGIUSTIZIA
Anni son, un individuo o vegniva ammisso fra i ricoveræ dell’Albergo di Povei; ma doppo quarche tempo essendoghe sciortïo un impiego, o se n’andava dall’Albergo pe lasciâ o posto a un atro.
Doppo quattro anni circa, essendo cessôu l’impiego chi ghe dava da vive, o presentava de nêuvo a-a Segreteria dell’Albergo i pappê pe ëse riammisso a fâ parte da Famiggia.
Un impiegôu de questa opia pia, rinomôu pe-a so poco benefica influenza, o ghe dava da capî che in te l’Albergo o no gh’avieiva ciù misso i pê.
L’individuo tutavia o no se perdeiva de coraggio, e o se raccomandava a unn-a personn-a chi ha bastante autoritæ pe fälo riammette.
Ma l’impiegôu influente o l’aveiva dito: No; e no doveiva ëse.
A personn-a autorevole, poco ûmanamente a ghe rimproverava d’ësisene andæto dall’Albergo, e a ghe dixeiva che finn-a a tanto che o so voto o saiva stæto preponderante, in te l’Albergo o no gh’avieiva ciù misso i pê, e a-o licenziava dixendoghe: «Andæve a spende all’östaia i 300 franchi che v’ha dæto o Municipîo! L’Albergo o non è unn a locanda da intrâ e sciortî.»
L’é vëo, questo individuo, cessando l’impiego o l’ha piggiôu 300 franchi de regallo; ma seì quanto tempo l’é ch’o l’ha piggiôu questi 300 franchi? Son circa nêuve meixi!!
Ve pä che con 22 pallanche a-o giorno un individuo o posse mantegnise e andâ all’östaia a imbriægâse?
Questo o se ciamma insûltâ a miseia, e a l’é unn-a patente ingiûstizia no voeì ciù riammette questo poveo vëgio all’Albergo.
Tanto che nisciûn se credde che parlemmo a brasse, fæmo notâ che i statûti de questa opea pia permettan che un ricoverôu o posse ëse riammisso; e n’è zà stæto riammisso de quelli stæti mandæ via pe cattiva condûta; mentre invece l’individuo, do quæ parlemmo, o l’é de bonn-a condûta, o non é stæto mandôu via, e quando o fava parte da Famiggia, o non è mai stæto castigôu.
Dunque dovemmo credde che s’o foise un soggetto comme l’Ardoîn (do quæ no palesemmo e prodezze pe no fa vegnî e masche rosse a chi o protese), l’individuo in discorso, o l’ottegnieiva ciù compascion da-a caritatevole amministrazion dell’Albergo.
Ma finn-a a tanto che chi deve comandâ se lasciâ menâ pe-o naso da chi deve obbedi, a l’andiä sempre cosci.
TEATRO CARLO FELICE
Zêuggia seia, comme l’ëa stæto annunziôu, a-i quattro venti s’inaugurava a staggion a-o Carlo Feliçe co-o anfredo de Petrella, e o ballo a Fata Nix.
Comme proveddeivimo, l’opera a no corrisponde a-o biggetto (3 franchi).
Ecco comme o Movimento de venardì o l’accenna l’exito de questa primma rappresentazion:
Ma con che coraggio se pêu di che un’opera a l’é stæta piaxûa abbastanza quando se pêu dî che a l’é passâ sotto silenzio?
O pûbblico o non è mai stæto coscì prodigo d’applausi, e coscì bon contentâ comme da quarche anno a questa parte.
Dunque, se o non ha applaudïo, non è zà ch’o stesse sul tirato, ma l’é perchè non ëa o caxo d’applaudî nè o spartïo, nè l’esecuzion.
Notemmo ben; o ballo contentò di più, ma o riprodûtô o l’é stæto ciammôu appenn-a unn-a votta a-o proscenio, e all’ultimo quaddro, quando l’é vegnûo zù o telon, o pûbblico o dava zà e spalle a-o palcoscenico.
L’impreisa a l’ha fæto o poscibile pe rendilo grandioso e ricco, ma o non è ballo da poeì rëse mëza staggion.
Quanto all’opera, se l’impreisa a vêu introitâ di biggetti, ch’a fasse andâ in scena quarcosa de mëgio che o Manfredo, e che a no preste troppo fede a-i furori do San Carlo a Napoli.
UNN-A DOMANDA ALL’UFFIZIO DE PULIZIA MUNICIPALE
O giorno de Natale, a sett’öe e dexe menûti de mattin, poco distante da-o licorista Castello in sce-a ciassa de San Domenego, gh’ëa unn-a çittadinn-a affermâ, comme a gh’è quæxi tutte e mattin.
A-o vetturin de questa çittadinn-a due scignöe ghe domandavan quanto o voeiva pe portâle finn-a in to viale Moion, in stradda Serra.
Perchè l’ëa o giorno de Natale e perchè ciûveiva o gh’ha domandôu 5 franchi, dixendo che poeìva scûggiâ o cavallo e rompiseghe unn-a gamba.
E scignöe gh’han oferto 2 franchi, o doppio prexo da corsa, ma o vetturin o-i ha lasciæ andâ via.
A dimanda che voëmo fâ all’Uffzio de Pulizia Municipale a l’é questa:
O vetturin, domandandoghe 5 franchi pe unn-a corsa de giorno, o l’ëa ne-o so diritto, o ô voeiva approfittase da circostanza?
Se e scignöe avessan reclamôu a Tûrsci o vetturin o saiva stæto piggiôu in contravvenzion?
Ghe son di vetturin che troppo façilmente se scordan i prexi da Tariffa, e saiva ben che i scignori de Tûrsci ogni tanto ghe rinfrescassan un pö a memoia.
I ASILI INFANTILI
Tempi son denunziavimo a-a Depûtazion di Asili Infantili, un inconveniente da mettighe riparo.
Ghe favimo cioè osservâ che ne-i Asili no gh’ëa manco un tocco de canapê o de sofà, ne-o caxo fose vegnûo mâ in schêua a-a direttrice o a quarche meistra; ma a-a nostra osservazion, a benemerita Deputazion a fäva oëge da mercante.
No semmo se se segge ancon dæto o caxo che in schêua segge vegnûo mâ a quarche meistra, ma quello che non è successo in çent’anni, o pêu succede in çinque menûti.
Dunque, dæto o caxo che vegnisse mâ a-a direttrice d’un Asilo, dove l’accomodan?
Pêuan accoegäla in tæra con sotta e so fädette e a so röba, e lasciala in quello stato finn-a che no segge vegnûo o mëgo o i camalli co-a bûscioa.
L’é bon vëo che stando a-e parolle dell’avv. Federici, e finanze de quest’opea pia se trêuvan in condizioîn ciûttosto critiche.
Ma quella Caitæ çittadinn-a che i giornali portan a-i sette çê e a çittan pe modello, a l’è forse morta?
Creddemmo de no.
Dunque a Deputazion di Asili ch’a fasse un appello a questa Caitæ; e semmo persuasi che trattandose d’unn-a beneficenza chi va a totale vantaggio de Speranze da Patria, nisciûn se tïa inderrê, e ne-i Asili se porriä fâ quarche speiza pe acquistâ quarche mobile riconosciûo indispensabile.
CHE BRAVO POÆ!
Gh’è un individuo chi fà un mestê fragile, o quæ o l’ha moggê e 3 figgiêu, ma l’è circa 5 anni che o l’ha abbandonôu moggê e figgiêu pe andâ a convive con un’atra, e a-a so famiggia o no gh’ha mai fæto vedde a croxe d’un çenteximo.
In occaxion de Feste de Natale, o figgio ciù grande, che o l’ha appenn-a 8 anni, o s’accattava un fêuggio de pappè da lettera recammôu e un enveloppe pûre recammôu e o scriveiva a so poæ unn-a letera de bon augûrio, e o ghe-a portava dove o travaggia.
Ma o poæ o rifiûtava a lettera, e o dixeiva a so figgio, che s’o no se ghe levava davanti o ghe dava de maschæ.
O figgiêu o se n’andava tutto mortificôu.
Eh, che bravo poæ!?
Ecco cöse contegniva a lettera che o poæ senza chêu o non ha vosciùo riçeive:
Vegnindo grande questo figgiëu che opinion o porriä fäse de so poæ?
A MESSA DE MEZANEUTTE A BOSANÆO
Ne scrivan da Bösanæo:
«Se ve foïsci trovôu a Bösanæo a-a messa de mezanêutte, aviesci ascistio a unn-a bella scena.
«I pochi divoti ch’ean in gexa, ghe stavan con unn-a divozion comme se foîsan stæti in t’un’östaia.
O parroco o biscava, m’ha dito o cego, pe-o consûmmo de candeie.
«Pe compî l’opera, a Banda do paize a l’ha piggiôu parte a-a divota funzion sûnnando a Pastorale.
«Sentindo sûnnâ i pinfai coscì ben accordæ, me paiva d’ese proprio in Bettelemme.
«Segondo a mæ manea de vedde, me pä che o bravo cappo-mûxica o faiva megio se a-i scolai o gh’insegnasse a sûnnâ quarcosa d’atro, magara di pellingordin e de monferinn-e.»
Ritorno d’in Rûa
(Continuazion)
E a quell’atro poveo Zembo
Remenôu g’han tanto o zembo
Per trovâghe o sfraoxo ascoso,
Che ghe l’han fin allunghîo!
Tûtti rieivan d’arescoso,
Lê restò mucco e avvilïo,
E i Verdoin ben mincionnæ:
Finalmente a fù finïa,
Semmo stæti sgabellæ;
Cicche-ciacche! scurriattæ;
Tûtti allegrî se va via:
Stæ a sentî che ven o bello,
Cioè a gran Streita do Finale
Roscinesco – Bellinale,
C’un pittin de Ritornello,
Quando s’é da-i Quattro Canti
No se poeiva andâ ciù avanti
Pe e gren genti lì ammûggiæ
Che n’ammiavan mäveggiæ,
Ve ne vaddo a dî a raxon:
O Spesiâ, ch’ o l’é ûn bôrlon,
(No ghe l’ho ancon perdonâ!)
O l’attaccò, in to passâ
Là dall’Erco, ûn certilon
Derrê ä nostra rebellëa
Dove, scrito in rosso, gh’ëa,
E a parolle cubitali:
Poeì pensä! no ve digg’atro!
Se fermemmo là da-o Teatro
E trovemmo a ciassa impïa
Comme l’êuvo, e greminïa
De coiosi a stane a miâ
(Che n’aveivan segutôu)
Sciorto mi cö mæ röbon
A piggiâ o primmo laccion
E n’ëo manco ancon chinnôu,
Da ogni parte sento criâ:
«O l’è un Quacquero da Chinn-a!...
«O dev’ëse o gran-Lammâ!...
«O pä tûtto o scio Reginn-a!...»
E lasciæli allôa fischiâ;
Doppo sciorte o Sciô Grighêu
Ranghezzando cö sò bacco;
A sentî sbraggiâ i figgiêu:
«O l’è ûn Micco!... o l’é ûn Maccacco!...
«O l’è ûn rango, o l’è struppiôu!...
«Bella bestia c’han portôu!...
«Manco bonn-a da ammassâ! »
E lasciæli ben ûrlâ.
SASCÆ
Un sequestro.
A segonda Festa de Natale, ne-o Caffè da Costanza aveiva lêugo un sequestro a norma dell’art. 58 da lezze in sce-a stampa 26 marzo 1848. Ghe sequestravan, cioè e poexie che î camê aveivan fæto stampâ pe regalâ a-i cortesi avventori.
O litografo però o l’ha fæto troppo assegnamento in sce-a cortexia do Fisco; o quæ non trovando troppo corteise «un metro di letame » o mandava a sequestrâ ne-o Caffé tutte e copie de questa poexia politica, poco pulita.
Un avvertimento
Semmo preghæ de dî a un Tizio chi dêuvia tezoie e martello pe-i contorni di Giûstinien, a voeise occûpâ un pö meno di affari d’atri, perchè se quarchedûn ghe domandasse o motivo pe-o quæ so moggê a l’è stæta obbligâ a stâ in letto pe diversci meixi, son ciù che persuasi che ghe rincrescieiva.
A quest’ öa poi o dovieiva zà ësise accorto che çerti servixi, no se ricompensan con de pötronn-e.
I abitanti do Mêu.
Segondo ne scrivan, diversci abitanti do Mêu, son despiaxenti, atteiso o cattivo tempo, de no poeì andâ a Tûrscî pe augûrâ a bonn-a fin a-o Scindico e compagnia bella, atteisochè, in ciassa Cavour, fêua di gren cäri, gh’è unn-a fanga da restaghe appusi.
De nêutte poi no s’incallan a sciortî d’in casa, perchè essendo scûo dappertûtto, no san dove mette i pê.
I abitanti de questa localitæ, sa riservan de fâ o so doveì quando andian a pagâ a tascia in scï esercenti.
A un Cûratto.
A Sestri ponente gh’è un reverendo che quando o l’ha da fâ quarche fede, o çerca o moddo ciù spiccio.
Per exempio pe dî che Tizio o tavaggia in ta fabbrica da ghisa o s’esprimme cosci: «Tizio nato ecc. nella ghisa. »
« Tizia, nata ecc.. nel tabacco. »
Questo o se ciamma proprio fâ economia d’inciostro, de tempo e de fadiga.
STRENNA DO BALILLA
PE-O 1873
A se vende da-i soliti banchin e da-i casotti di giornali.
PREXO ÇENTEXIMI 20