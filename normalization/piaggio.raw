FÔA I.
A RÊUZA E O SPINON.
Là ne-a bella Primmaveja,
In t’ûn canto de giardin
Ghe nasceiva ûnn-a rosetta
Sotto ûn mûggio de spinoin.
Circondâ ben da per tûtto
Da ûn gran zerbo chi a croviva,
Penetrâ nisciûn ghe poeiva,
Manco o Sô quando o lûxiva;
E tra mezo a-i brûghi e a-e spinn-e,
Con gran stento e ben ammiâ,
Se veddeiva o pommo appenn-a
Chi comença a rossezzâ;
Drento lì ne-a so casetta
Verde, fresca, ma un pö scûa,
A cresceiva adaxo adaxo,
Ma a cresceiva ciù segûa;
E scibben ch’a l’ëa piccinn-a,
A l’aveiva zà i brûxoî
De no poeì brillâ in ti vasi
Comme e atre belle scioî.
A comença a lamentâse
Do cattivo so destin,
E ghe pâ ne seggie causa
O spinoso so vexin;
A ghe dixe ch’o l’è ûn perfido
Chi ghe leva a libertæ,
Che pe fâ zà e so figûe
A l’aveiva ben l’etæ;
E ho da perde dunque sempre
I mæ giorni chì in prexon?
Coscì fresca e coscì bella
No veddiö che ti, Spinon ?....
Taxi taxi (o Spin rispose),
E parolle megio peiza;
Ti no veddi, Rêuza ingrata,
Che son chì per to difeiza?
Se da-i raggi ti no chêuxi
Do gran Sô de mezo giorno,
L’è pe-o spesso manto verde
Che te metto mi d’attorno:
Chi t’avvarda dä gragnêua,
E da-i venti abburraschæ?
Chi impedisce che t’addente
L’aze, o porco, o can e o bæ? ...
Taxi dunque ed aggi a cäo
De stâ chì con mi retiâ,
Che per ti non è ancon tempo
D’ëse vista, e de figûâ;
Ti no sæ ancon quanti reizeghi
Ti corriësci all’aja averta,
Figgia caa, ti ê troppo zovena,
Ti no pêu ben stâne all’erta.....
A taxé, ma a se rödeiva,
E in to coêu a ciammava o tron
Che vegnisse, o dunque ûn tûrbine
A levâla d’in prexon;
Ma fra tanto ecco che ven
O Villan cö so sappin
Per levâ l’erba cattiva
Chi nasceiva in to giardin;
E veddendo là in t’ûn canto
Tanto zerbo, co-a messuïa
O taggiò in t’ûn battidêuggio
Spinn-e, fêuggie, brûghi e muïa.
Quella in cangio de patîghe
A se scialla tûtta, e a gode
De no veddise ciù intorno
O tedioso so cûstode;
E restâ lì all’aja averta
Ghe piccava addosso o Sô,
A cresceiva a vista d’êuggio
Bella ancon ciù che l’Amô.
Sbarassâ da tanti impacci,
Comm’a monta sciù sûperba!
A subbacca co-i so ramini
Quanto nasce sorve l’erba:
A rozâ l’impe de perle,
A rinfresca i ventixêu,
Ghe fa festa a-o fâ dell’alba
A passoetta e o roscignêu;
Ma... ohimè mi! che i öe feliçi
Son ben cûrte d’ûn piaxeì:
Passa presto o tempo bello
Per dâ lêugo a-i dispiaxeì!
Unn-a Gatta ch’ëa in ti cöi
Scrêuve a Rêuza da lontan,
A camminn-a, a s’arrampinn-a,
E a roziggia comme o can.
Ghe va apprêuvo adaxo adaxo
Un bavoso Lûmasson,
O gh’inciastrâ e fêuggie e i pommi,
E ghe mangia o bello e o bon;
Passa l’Ava, e a sûssa tûtta,
L’impe l’Agno de tägnæ,
E çent’atri bagonetti
A desfàn senza caitæ.
L’Ægua ä pesta, o Sô l’ascada,
Allargandose a scoloiva,
A ciammava in so soccorso
O Spinon, ma o no a sentiva.
Secca e ramme, crêuva e fêuggie,
A n’ha ciù nisciûn odô:
Coscì mêue primma do tempo,
Perchè a vêu, a ciù bella Sciô.
Oh voi atre Ragassette,
Che stæ in casa do Pappà,
Che vegnî belle e grandette
Sotto i êuggi da Mammà,
Se per caxo ve pâ grave
O so troppo giûsto fren,
In ta Rêuza poeì spegiâve,
Che veddieì, che o fan per ben.
***
O FIGGIÊU E A VESPA.
Un bardascia de Figgiêu,
Che stâ drito appenn-a o pêu,
O l’ëa ûn giorno in t’ûn giardin,
Pin de scene e d’axillin,
Camminando, galoppando,
Giando sempre, sätezzando,
O l’arranca aoa ûnn-a scioetta,
Aoa o streppa dell’erbetta,
Aoa o zêuga a-i sasci o ä balla,
Aoa o scöre ûnn-a farfalla,
O che tresto de Figgiêu!
In ta pelle stâ o no pêu,
O desfà mezo o giardin
Con fâ sempre o burattin;
Stanco e frûsto o s’assettò,
Tûtt’assemme ghe passò
Ben d’appresso, e sghêuando bassa
Unn-a pesta de Vespassa
C’un pâ d’äe, che paeivan d’öu,
A se va a pösâ sc’ûn cöu,
Sorve ûnn’erba, in t’ûnn-a sciô,
A lûxiva comme ûn Sô ;
Da lì a un pö da lê a ritorna.
O Figgiêu, chi a vedde torna
Coscì bella, e tûtta indoâ,
O a vorrieiva ûn pö piggiâ;
O l’aspëta ch’a repasse....
A l’è chi..,. o l’allarga e brasse...
Ghe tia presto ûnn-a magnâ,
Ma... per sorte a gh’è scappâ
Camminando comme o scento;
Lê tantæ non è contento,
Ghe ne ven sempre ciù vêuggia;
Quella a va d’in rammo in fêuggia
Giando sempre pe-o giardin,
Lê fa ûn miggio de cammin
Sempre apprêuvo a scorrattâla,
Ma o no posse mai piggiâla;
Finalmente a se stancò,
Sc’ûnn-a rêuza a se fermò.
O se scialla o Gardettin,
O va presto là ciannin
In sciä punta ben di pê,
Quando o fù vixin a lê,
Quaccio quaccio comme o gatto
Quand’o piggia qualche ratto,
O ghe tiò presto ûnn’arpâ:
Grin ti gh’ê! o se misse a criâ,
O piggiò co-a Vespa a sciô:
Ma meschin de lê! Che dô
O sentì, poveo Figgiêu!
O gh’arriva finn-a a-o coêu:
A Vespassa inveninâ,
A ghe tiò ûnn-a sagoggiâ
Cö so morscio velenoso
Ch’a tegniva drento ascoso,
Ch’o cazzè, bûttando un crio,
Longo in tæra stramortïo.
Oh voî atri Zovenotti,
Che corrî comme i merlotti
Sempre apprêuvo a di piaxeì,
Che ancon ben no conosceì,
Imparæ da quest’istoja,
E tegnîve un pö a memoja
Che ben spesso e cose indoæ
Son de drento avvelenæ.
***A RIVOLÛZION DE BESTIE CONTRO I OMMI
Canto primmo
1
Canto de Bestie a gran Rivolûzion
Che fessan contro i Ommi quando aveivan
A facoltæ do lûmme de raxon,
E o parlâ comme noî, quando dixeivan
Che tûtte e Bestie eguali all’Ommo son,
Che l’ommo prepotente conosceivan,
Che chi libero nasce, l’ha da moî,
E l’Eguaglianza deve sostegnî.
2
Esopo, che pe-o primmo ti hæ mostrôu
A parlâ comme i ommi a-i animæ,
E che co-e Fôe de Bestie ti hæ insegnôu
All’Ommo a saveì vive in societæ;
La-Fontaine e Pignotti ch’eì cantôu
In sciä stessa carassa, anchêu imprestæ
Un pö a chittara a-o vostro Garsonetto,
E aggiûttæme a grattâ, che me ghe metto.
3
O primmo a fâ sûssûro e ramaddan
(Perchè l’ëa giûsto o meize di so canti),
O fù l’Aze, chi fù seguïo da-o Can,
Chi andò sûbito a scrive in tûtti i canti,
Dixendo a quelle Bestie, che non han
Vêuggia de travaggiâ, de fâse avanti
Per fâ sûccede a Rigenerazion
De tûtte, e per mangiâ pan a petton.
4
Ecco presto vegnî mille Animæ
De tûtte e razze, Mû, Cavalli e Bêu,
Porchi, Elefanti, Gatti, Chen e Bæ ,
Aquile, Pappagalli e Roscignêu,
Serpenti, Massaprævi, Loî affammæ,
Scimie, Tigri, Scorpioîn, Oche,Rissêu!
Sbraggiando forte: Libertæ, Eguaglianza,
Morte a-i tiranni!, evviva e Bestie! avanza.
5
In t’ûnn-a grotta in clubbe se formòn
Onde çercâ in segretto ûnn-a raxon
Per poeìse ribellâ; tûtti çitton
I torti, a servitù, a persecûzion
Dell’Ommo; i Axi asci filosofòn,
E finìn con ragnâ: Rivolûzion....
L’è tempo d’addesciâse, e de fâ vedde
All’Ommo ch’o non è cose o se credde.
6
Appenn-a a gran sentenza pronunziâ,
Cresce o fermento in tûtta l’Assemblea,
Chi tïa di casci, chi se mette a sghêuâ
In segno d’approvâ sta bell’idea;
Nisciûn sotto dell’Ommo vêu ciù stâ,
Chi promette, e chi zûa per chi no gh’ëa
De voeì rivendicâ l’offeizo onô,
E fâse ûnn-a Repubblica da lô.
4
Adaxo, disse o Gatto ûnïo cö Foin,
Son do vostro pensâ, ma me parriæ
Che primma de mesciâve, Çittadin,
Riflettesci ûn pö megio a cose fæ,
Perchè l’ommo o l’ha i scciêuppi co-i cannoîn,
E ninte contro lô pêu a libertæ,
Onde ve proponieivo ûnn-a mozion
De piggiâ primma ûn pö de paeì da-o Lion.
8
Appoggio, disse a Scimia e l’Elefante,
L’è ben giûsto d’andâ con pê prûdente,
Semmo d’avviso comme o preopinante;
All’ordine do giorno, criò o Serpente,
Coscì parla chi temme, o chi è birbante;
Morte, l’Orso sbraggiò, all’indifferente;
Doppo tanti contrasti ûn Oxelletto
O disse, che se fasse conseggetto.
9
Se formò ûn Comitato di ciù Anzien,
Ne-o quæ pe intrâghe i Zoveni brigòn;
Fæto o Burrò ,ch’o l’ëa de Gatti e Chen,
Pe-a primma cosa ûrgenza dicciaròn,
Discûssa a causa da chi mâ, e chi ben,
Fæti i Consciderando, decrettòn
Che ognûn mettesse in scrito e so raxoîn
Per presentâle a-o Lion in petizioîn.
10
Ecco sûbito ciêuve a-o Re Lïon
Da tûtte e bande a mûggi petizioîn;
Ogni riga a spûssava d’opprescion,
De tirannie, ingiûstizie, ûsûrpazioîn
Dell’Ommo prepotente e mascarson,
Sempre disposto a fâ de malazioîn
Pe rende scciavi tûtti i Animæ,
Onde criavan: Giûstizia e Libertæ.
11
O Lion de princisbæcche o l’arrestò
Lezzendo quelli scriti, e ghe spiaxé
Tanto ardî ne-i so sûdditi, però
Benignamente tûtti o i riçevé:
I so ministri presto o radûnò;
Doppo fæto conseggio o decidé
Per quelle teste rescadæ de fâ,
Questo Decretto, ch’o fè pûbblicâ:
12
« Che se spedisse a Lê di Depûtæ,
« I ciù capaçi a poeì dî a so raxon,
« Rappresentanti a Massa di Animæ
« Pe inténdise e finî quella question;
« Che o Bêu, o Cavallo, l’Aze, o Mû cö Bæ
« Fûssan compreizi ne-a Depûtazion,
« Perchè ciù de atre bestie assæ soffrivan
« Dall’Ommo, e avanti tempo spesso moivan.
13
O gran giorno d’ûdienza s’avvixinn-a,
Bello vedde partî tanti Animæ,
Tûtti d’accordo, a Vorpe co-a Gallinn-a,
L’Aquila cö Piccion, o Lô cö Bæ,
O Gatto in mezo a-i Ratti e a Marmottinn-a,
L’Orso e a Tigre a brassetto comme fræ,
Tonni co-i Pescichen, e Ræne e i Grilli
In spalletta a-i Serpenti e Coccodrilli.
14
Arrivæ ne-a gran sala dove o Lion
O dava ûdienza, tûtti s’accucciòn
Piggiando posto senza distinzion,
In to müro ben fissi se guardòn;
O Re no fè aspëtâ a Depûtazion,
Ma sûbito o vegnì, tûtti s’alsòn;
Montôu in trono, primma o s’assettò,
E poi ben drito in pê, coscì o parlò:
15
« Ognûn conosce a gran raxon pe-a quæ
« A-i pê do trono anchêu tûtti vegnî,
« L’amô da patria, a vostra Libertæ,
« E tirannie dell’Ommo che soffrî
« Son raxoîn bellebonn-e, Depûtæ,
«Ma primma me pâ giûsto de sentî
« I torti riçevûi in particolâ,
« Parlæ, staggo a sentî per giûdicâ.
16
Appenn-a che o discorso o terminò,
Gran mormoggio e caladda se sentì
In te quello Salon, ch’o rimbombò
D’ûrli, rägni e de fischi, o Lion rûggì:
Ognûn pe-o primmo voeiva dîghe a so,
Tûtti parlavan, ma no s’accappì:
Zitto, ghe disse o Lion, Bestie, parlæ
Aomanco ûnn-a per votta, no m’alloæ!
17
Pe-o primmo l’Aze , a-o solito sfrontôu,
Piggiò a parolla e o disse: « Amixi e Fræ
« Filosofia moderna n’ha insegnôu
« Che i pregiûdizj antighi son passæ,
« Che l’Ommo comme noî l’è stæto creôu;
« Dunque l’Ommo l’è eguale a-i Animæ:
«Se semmo eguali a lê, con che raxon
« O ne comanda a tûtti cö baston?
18
« Cose o se stimma d’ëse st’Animâ
« De carne comme noî? forse ûn Colosso?...
« Noî poemmo ciù che lê; lê no pêu stâ
« Senza de noî, chè anzi provâ ve posso
« Che semmo sorve lê, perchè o l’aviä
« Ben spesso di mïoîn de bestie addosso,
« Onde per forza, per raxon, per drito
« Servo o l’è lê, e noî Padroîn? ho dito.»
19
Evviva l’Aze, evviva! (tûtti criòn)
O l’ha parlôu veamente da Çiçeon;
Che se stampe o discorso decrettòn
Per fâne ûnn’onorevole menzion:
Fraternamente tûtti l’abbrassòn:
All’ordine, Animæ (ghe disse o Lion)
Che parle ûn atro: allöa presto montò
O Cavallo in Bigoncia, e o prinçipiò
20
Con raccontâ l’istoja fin de quando
O se sfiddò cö Çervo per voentæ
Non so, ma per dispotico comando
Dell’Ommo, e comme o perse a libertæ,
Scciavo dell’Ommo fin d’allöa restando,
Che contro e lezzi dell’ûmanitæ
Doppo aveìlo vilmente bastonôu,
Finn-a a bocca o gh’aveiva incadenôu:
21
« A mi me tocca (o disse) a camallâ
« Giorno e nêutte di pejzi da stordî,
« E carrosse me tocca a rebellâ
« Con l’ommo in spalla chi me fa corrî
« Pertûzandome a pansa!.... da mangiâ
« N’ho appenn-a tanto che no posse moî,
« E poi per ricompenza, e per fâ megio
« O me manda a derrûâ quando son vegio !...
22
« Taxi, Cavallo, (disse o Bêu) ti fæ
« Tante làstime chì do to soffrî,
« Chi no se pêu paragonâ cö mæ;
« L’Ommo o me tirannizza a ciù no dî,
« Strascinn-o o cäro a forza de bacchæ,
« O mæ collo da-o stento o fa incallî
« Per tiâ l’aratro, e poi per ringraziâme
« O me manda a-o maxello per mangiâme.
23
A parlata do Bêu fesse imprescion
In quella bestialiscima adûnanza,
Tûtti crion: bravo! evviva! o l’ha raxon!...
Doppo de lê adaxettin s’avanza
A Pégoa, e abbandonando a soggezion,
A disse: « Zacchè posso aveì speranza
« D’aveì giûstizia anchêu, stæ ûn pö a sentî
« Cose soffro dall’Ommo, e inorridî:
24
« L’ommo o me taggia a lann-a ogni pittin
« Pe riparâse o freido, e per vestîse;
« Tûtto o læte o me spremme da-i tettin,
« Levandoo a-i mæ figgiêu, per ben nûtrîse,
« Sotto i êuggi o me i scanna ancon piccin,
« O se i chêuxe, o se i mangia! ah ciù infeliçe
« Bestia no gh’è de mi!.. gran Re, pietæ!
« Pûnî ûnn-a votta tanta crûdeltæ.
25
Se tûtte e gravi accûze pronûnziæ
Contro i Ommi dovesse aoa contâ,
Un meize de bon tempo ghe vorriæ:
Atro no se sentiva che çittâ
Inscidie, Tradimenti, Crûdeltæ,
Veleno, Ferro e Fêugo pe ammassâ;
Tûtto se nominò, se n’inventò,
E quello ch’ëa de veo s’esagerò.
26
Un Cûcco vegio, pin de pellisson,
O sätò a mezo, o disse: « E cose fæ?...
Me pâ che ne n’avanze de raxoîn
Per voeì de drito a nostra Libertæ!...
Bezêugna annichilâ questi birboîn
D’Ommi, che son nostri nemixi zûæ,
Circondæme de lûmmi, forza, ûnion,
Versiö o mæ sangue?... e fö a Rivolûzion.
27
In ta pelle nisciûn poeiva ciù stâ
Sentindo tanta roba, chi sbraggiò:
Guæra a-i Ommi per l’aja, in tæra e in mâ!
E chi da bestia vea se zûò e sperzûò
De voeì a tûtto costo riacquistâ
A persa Libertæ; se terminò
Con criâ ben forte i ciù fanatizzæ:
Morte a-i tiranni! Evviva a Libertæ!
28
In mezo a tanto sciato e confûxion,
Un Elefante allôa se presentò,
E nobilmente senza dâse ton,
Scilenzio o disse, e poi coscì o parlò:
O voei negâ dell’Ommo l’opprescion,
Saeiva o stesso che dî che mi non ho
A proboscide, e saeiva ûn voeì negâ
L’evidenza, ma è giûsto o raxonâ.
29
Libero comme voî mi son nasciûo
Ne-i boschi, ma ciù grande e forte assæ,
So che i laççi che l’Ommo m’ha tesciûo
M’han reizo scciavo, e ho perso a libertæ!
Ma m’arregordo ascì, che n’ëo segûo
In ti boschi da-i denti di mæ fræ,
Perchè ben spesso voeivan dâme a morte,
E son quelli, che anchêu sbraggian ciù forte!
30
Che semmo tûtti eguali pretendeì
Perchè natûa a l’ha dæto a ogni animâ
I stessi driti, ma ve confondeì;
Chi ha fæto l’ Aja, o Fêugo, a Tæra, o Mâ,
A chi o l’ha dæto a forza, a chi o saveì,
Chi debole o l’ha reizo, e chi stivâ,
Tanto per fâ dipende i Animæ
Un dall’atro, e fâ nasce a Societæ.
31
Con quest’ ordine giûsto e regolôu
Ognûn existe, e vive in quello stato,
Ne-o quæ Maddre Natûa l’ha collocôu,
Chi sta in fondo, chi in mezo, e chi de däto;
Anchêu de crûdeltæ ven accûsôu
L’Ommo, e tacciôu d’ingiûsto e scellerato,
Ma quelli che coscì franco l’accûsan,
I proprj vizj taxan, ma no scûzan:
32
Ah, Bestie cäe! de cose se lagnemmo!
Se semmo ciù che lê crûdeli assæ.
L’ ûn con l’atro se demmo, e se scannemmo,
Un mangia l’atro, e finn-a i figgi o poæ!
Distrûto l’Ommo, pe ûn pittin finzemmo,
Cose guagniëmo d’ëse in libertæ?
Forse viviëmo in paxe e senza affanni?
Aviëmo incangio d’ûn çento Tiranni!
33
Che se l’Ommo o l’abûza da raxon
E da forza ch’o l’ha, poemmo sperâ
D’aveì forse da-i Lovi compascion?
A crûdeltæ de Tigri mitigâ?
Per ninte!... dunque mi son d’opinion
De çerne fra duî mali o meno mâ:
Stemmo in paxe con l’Ommo ciù che poemmo
Perchè in ti Boschi a vitta arrezeghemmo.
34
Questo discorso qualche effetto o fè
Nell’Assemblea, ma in fischj o terminò;
Taxi, Elefante, l’Aze o rispondè,
Ti raxonn-i all’antiga, sciollo! ohibò!
Ti spûssi do seiçento, ma perchè
Amô de libertæ no t’imbriægò,
Ti no sæ, che abolindo a scciavitù,
E Tigri, e i Lovi non addentan ciù?...
35
Tante dispute paeivan terminæ,
Ma tûtt’assemme se sentì bajâ
I Cagnin de Scignöe tûtti sciätæ
Per quella guæra che no voeivan fâ,
Giudicandola ingiûsta, e protestæ
Che mai nisciûn de lö voeiva appoggiâ;
I Gatti soli, sempre fûrbi e attenti,
Se dicciaròn neûtrali e indifferenti.
36
In questo gazzabûggio disse o Lion:
Dunque se fasse presto l’esperienza
Di voti per saveì chi è d’opinion
De fâ guæra, o stâ in paxe, e ûzâ prûdenza.
A questo dito rimbombò o salon
De Guæra a-i Ommi a pérdine a semenza!
Mai ciù paxe con lô! ... a-e armi! avanti
Ghe voemmo dâ o viavinti a tûtti quanti.
37
Voeì dunque guæra ? ( disse o Lion ) ebben
Mi me ne lavo e sampe! ma però
Prima de fâla rifletteighe ben,
Che comme a posse terminâ nö so,
Addio!... quando vegnieì Repûbblichen,
Ne discorriëmo megio!... o se n’andò:
Tûtti mucchi restòn, e mi frattanto
Me fermo, e piggio sciôu per l’atro canto.
***
1834
*
E dov’ælo o Trentetreì
Co-a grillesca so canson
Bella e brûtta do Treì-treì? ...
O l’è andæto in consûmmon!
Meschinetto!... o l’è giassôu,
O l’è zero diventôu,
E ingûggeito in ti passæ,
Per accrescine l’etæ,
E perchè no se scordemmo
Che all’Occaso s’avansemmo!!...
Comme passa i anni fito!
Son vint’anni, e me pâ anchêu,
Che l’ho dito e l’ho redito,
E nisciûn credde se o vêu,
Perchè tanti han tûtti i anni
(Domandæghelo) i stess’anni,
E fan sempre da figgiêu.
Ma o l’è stæto (per dî o veo)
Un annetto ben da rëo,
Da no lamenlàse guæi,
Meno quelli çerti cæi,
Che lùxivan per fâ scûo
Dove poeiva nasce un scûo.
Sorve Zena o l’ha versôu
O so Corno d’Abbondanza;
Se a ciù d’ûn ninte è toccôu,
A n’è stæta so mancanza,
Bezêugnava ëse ciù asbriôu,
Cacciâ l’Ancoa da Speranza,
Perchè a tanti a g’ha agguantòu;
Bezêugnava......bezêugnava......
(Me dixeiva ûn chi negava)
Ese figgi.... da fortûnn-a!...
Ma aoa tanto a l’è tûtt’ûnn-a,
L’anno vegio o l’è finïo,
A-o passôu se dixe addio;
Ve parlïo dell’Anno nêuvo,
Che da quanto scrito trêuvo
In t’ûn libbro de pappê,
E da quanto scrêuvo in Çê
Pe ûnn-a çerta Congiunzion
De Pianeti e Stelle fisse
In ta Casa do Scorpion,
E pe ûn improvviso Ecclisse
O dev’ëse ûn anno bon
Da ligâ i chen co-e säsisse;
Abbondanza d’êujo e vin,
Carestia de Pan piccin,
Annâ doggia de salammi,
Quägie a uffo, e merli a sciammi;
Se guägniä di gren dinæ,
Se scciûppiä de sanitæ;
No sentiemo discorrî
Ciù de Cholera o de Grippa,
Ma d’impîse ben a trippa,
E d’andâse a divertî.
Tûtte e liti co-e raoxïe
Bonn-e fighe!... saan finïe;
Tûtte e Guære in tæra e in mâ,
Bonn-e fighe!... han da seccâ;
Paxe, paxe Generale,
Allegressa ûniversale,
Quete, ûnion, prosperitæ,
E con tûtto o resto apprêuvo
Che n’appaegia l’Anno nêuvo;
Che taxiö per brevitæ.
Se ti è dunque coscì bello,
Trentequattro, fatte avanti,
Me te levo de cappello,
E me metto finn-a i guanti;
Va de passo ûn pö ciù tardo,
No me fâ restâ boxardo;
Schissa o nazo un pö a-i birbanti,
Fa alzâ a testa a-o galantommo,
E da-o Mû distingue l’ommo;
Spetta a Ti de terminâ
I travaggi començæ,
E d’azzunze e d’ammermâ
Quanto pêu abbellî a Çittæ;
Spetta a Ti de mette l’ûzo
De levâ qualunque abûzo,
E de fâ sparî d’in scena
Dä sûperba nostra Zena
Tante cose misse in lista
In te quella mæ Revista...
Perchè ghe stan troppo mâ.
No me fâ sentî sûnnâ
Sempre e mæxime campann-e,
Ma fa comme de Grondann-e;
Che per bacco! finalmente,
Doppo tanto che ghe crïo,
E che e scöro, m’han sentïo,
E a soddisfazion da gente
Han battûo a generale,
Disertando van da-e Gronde
Per andâse (adaxo!...) a asconde
Con applauso ûniversale
In te tappe dove pêuan
Finnattanto che no mêuan
Affoghæ nell’ægua sâ..
Che no mancan pù d’andâ
Tûtte a reo, che mi ghe e mando,
Però .... senza contrabbando,
Distinzioîn, nè dilazioîn,
Manco aumento de Pixoîn,
Dunque o diggo a mæ Comâ....
Per no fâme ciù sfiatâ!....
Me meitieivo in pagamento
E per mæ ringraziamento
Unn-a Statua viva d’Ægua,
Chi passeggio pe-a Çittæ,
Quando ciêuve senza pægua,
Condannando a morte i Toæ,
E i Coniggi a stâ tappæ;
Che a l’exilia in sce duî pê
Tûtti i gren struppiæ foestê,
Che ven chi per fâ paradda
De so ciaghe in mezo a stradda;
Che a bandisce çerti zêughi
Che se ten pubblicamente
Da çert’öe, in te çerti lêughi,
E de ciù da çerta gente?...
Perchè son cattivi spegi;
Che a castiga i Garsonetti,
Che dan breiga a-i povei Vegi
Co-i proverbj e i becchelletti;
Che a comanda (e a fa osservâ)
Che se deggie e mûande mette
Chi de Stæ se va a bagnâ,
Tanto ciù sotto e mûäggette;
Che a prescrive (e a fa eseguî)
A-i Mûattê de no corrî
Per despêto addosso ä gente,
Ma andâ adaxo.... e d’avvertî....
Con proibîghe espressamente
De fâ tante traversadde,
E passâ per çerte stradde;
Che a domanda a CHI governa
(E a l’otten) l’Astregatûa
Finn-a a-e porte da Lanterna
Per levâ a gran bratta e pûa,
Perchè e gæe che ghe destendan,
E che a prexo d’öu ghe vendan,
No fan atro che impî o Porto
(Che o vegniä ben presto ûn orto)
Fan seccâ l’alberatûa,
Froscian tûtti i abitanti...
Poi che pescima figûa
Fa e Carrosse, i Carrossanti,
I Pedoin. e i Cavalcanti?
Sempre pin de bratta o pûa!!!
Prescindendo dä salûte,
Paan Mûattê, Cäri, Condûte,
Che van là dosso, e bordosso
Co-a so mermellata addosso!...
Che a fâ sûbito levâ
Tûtta quella gran rûmenta
A Piramidi ammûggiâ,
Chi conchêuxe e chi fermenta
Giorno e nêutte in quella Ciassa
Di Deneigri nominâ,
Dove s’impe ogni scarbassa,
E s’angoscia chi ghe passa!...
Se no a san dove ficcâ,
Se porrieiva (mi mê pâ)
Fabbricâghe ûnn-a baracca,
Per asconde quella cloacca.
Perchè in pûbblico a sta mâ.
Questa Statua per mi a trêuvo
Solo in Ti, bell’Anno nêuvo,
Falla dunque realizzâ,
Per mi falla passeggiâ
Tûtto Zena, e ciù ûn caroggio,
Che sûnniän campann-e a doggio
E ghe faan de gren cioccate.
Se t’avanza di dinæ
(Cosa che dûbito assæ)
Te preghieivo a no scordâte
A Facciata da Nunziâ,
Che coscì a sta troppo mâ,
Tûtta sgrezza e pertûxelli,
A pâ proprio ûn nïo d’oxelli;
Circondâ da tanti belli
Fabbricati decantæ;
A fa disonô ä Çittæ.
Se s’è speizo ûn pozzo d’öu
Per fâ ûn Teatro, e se ghe spende
Tûtti i anni (e cose o rende!!!)
Pe ûnn-a votta se pêu spende
Pe ornamento e per decöu
D’ûnn-a Gëxa comme quella,
Ripûtâ forse a ciù bella,
E a ciù ricca da Çittæ
Pe-i so quaddri rinommæ,
Pe-i gren marmi, pe-a pittûa,
Per l’interna architettûa,
Ma coscì brûtta de fêua!...
Se s’è speizo all’Accassêua
Tanto, e sempre se ghe spende!...
Pe ûnn-a votta se pêu spende
Pe-a Facciata da Nunziâ,
Che coscì a sta troppo mâ,
A l’inluveghisce a Ciassa,
E a fa rie o foestê chi passa;
Tanto ciù che (a dîla cæa)
Se guägnieiva in ta monæa
Con levâ tanta Scainâ,
Chi no fa che imbarassâ,
E quell’atri Campanin,
Che son proprio Sûnaggin,
E che vegnan zù a tocchetti!...
Sciortiæ a mezo di Architetti
Con disegni e con progetti,
Per fâ travaggiâ l’Artista,
Trentequattro, aggila in vista.
Se ti vêu poi fâ do rombo,
Fa ûnn-a bella Statua fâ
Comme va, a-o nostro Colombo,
Falla fito mette, e alzâ
In t’ûn lêugo non ascoso,
Ma o ciù pûbblico e vistoso,
Per servîghe d’ornamento,
Chè i Foestê son mäveggiæ
De no vedde pe-a Çittæ
Un sontuoso Monûmento
A-o grand’Ommo dedicôu
Chi ha scoverto ûn nêuvo Mondo,
All’Eroe chi è decantôu,
E invidiôu da tûtto o Mondo,
Ma che (a nostra confûxion)
Solo in Patria o l’è scordôu!...
Trentequattro, in conclûxion
Tocca a ti de fâte onô
Ciù che o to Predecessô;
Do gran coêu bezêugna aveì,
Che rozâ n’impe i fossoeì!
T’arregordo o patrio amô,
Imprinçipia con coraggio,
Che i dinæ nasciän per viaggio...
Stamme allegro, addio, salûte,
Che mi vaddo a pescâ trûte.
***
GITA A SAVONN-A
cö vapö
Doppo quanto m’è arrivôu
De scinistro ne-i mæ Viaggi
Vaporien, che v’ho contôu;
Doppo i reizeghi, i disaggi
E a gran puïa che m’ho trovôu,
Chi m’ha misso a mâ partïo!
(Scibben che aoa me ne rïo;)
Dopo i voti che façeivo,
E proteste che dixeivo....
Ciù probabile stimavo
De poeì vedde ûn aze sghêuâ,
Che de vedde o Sciö Reginn-a
Ne-o Vapô torna viaggiâ!....
Ma che sciollo!.... deliravo,
Che con tûtta a mæ dottrinn-a
E a mæ mente ch’indovinn-a,
M’ho lasciôu torna tentâ!...
L’occaxion essendo bonn-a,
E sponciôu dä cûxitæ,
Ho vosciûo ûn pö andâ a Savonn-a
Per godî a solennitæ
De Funzioîn do Çentanâ
(Diggo da seconda niâ;)
Tanto ciù, che e relazioîn
De træ primme gren Funzioîn
Ean vegnûe a Zena boniscime,
Perchè stæte applaoditiscime;
Pe-a bellezza di Apparati,
Pe-a sguassozitæ di Lûmmi,
Pe-i Arredi, pe-i Profûmmi,
L’avertûa di Scapparati,
Cascie, Cristi, Sante e Beati;
Per l’affluenza de Personn-e
Capitê da tûtti i Stati
Addobbæ in mille costûmmi
(Da farsîne sei Savonn-e;)
Pe-a gran Mûxica eccellente,
E pe-i Fêughi specialmente...
No parliö dell’abbondanza
D’ogni sorte de vivande
Che regnava in te Locande
Da mangiâne a scciattapansa
Senza spende guæi dinæ...
Nè di vin nostræ e foestê
A bon prexo, e boîn assæ...
Ne di allogi preparæ,
Dappertûtto letti in grande,
Caregonn-e, Canapê,
Strappuntin, Giancaja, Oeggê,
E Saccoîn da tûtte e bande
Da dormî comme in te ciûmme,
Senza manco aççende o lûmme
Pe-i Lûmmin, Lûmmi e Lûmmetti
Spanteghæ pe-i caroggetti,
Che mandavan tanto cæo
Da inorbî, zûarisoræo!..
Tûtto in somma ëa ben disposto,
E ognûn poeiva trovâ posto
Da mangiâ, beive e dormî,
E funzioîn poeìse godî
C’ûnn-a regola perfetta....
(Coscì ho letto in ta Gazzetta)
Ah!... coscì avesse mi fæto
Quella primma gita allôa!...
Che m’ha dîto chi gh’è stæto,
Ch’a l’ëa proprio ûnn-a demöa;
De partî cö mâ bonassa,
Costezzâ tûtta a Rivëa,
Osservâ o Paise che passa,
Vedde l’Isoa Berzezzëa!...
Scrovî Monti, Valli, Bricchi,
Giardin, Töri, Palazietti,
E sentî cantâ i buricchi,
Per fâ o basso a-i oxelletti!...
Gode a bella compagnia
Che a l’ornava a galleria
D’Adonetti spaximanti,
De Ciprigne conquistanti,
De Scirene co-e fädette,
E de Satiri co-i guanti;
Senza mai vedde passâ
Quelle sàssoe maledette
Che d’ammiâe fan regittâ!...
Mi ho piggiôu incangio a collata,
Quando ho fæto a mæ gaggiata
Quello giorno d’ægua forte!...
Figgi cäi, se me sovven,
Me ven proprio i sûoî da morte,
E arraggievo comme i chen!...’
Ma aoa, zà che l’ho scappâ,
Prego a vostra cortexïa
De lasciâme ûn pö sfogâ...
Ve a cangiö in tanta Poexïa,
E, se n’ei ninte da fâ,
Stæ a sentî che ve contiö
E passæ peripezie!...
O ciù grasso ghe lasciö
Per no fâve cianze e rïe,
Ma se ûn pö me ne scappasse,
Fæghe röso perchè o passe.
A mattin do nêuve arvî
Antelucem m’addesceì,
Che no poeivo ciù dormî;
Presto o letto zù chinneì,
Me vestii de stranguggion,
Fæta a barba lì a taston
Senza spëgio e ûn pö abbessïo
Tûtto allegro son partïo
Per andâ a piggiâ o laccion!...
M’imbarcheì a-o Ponte Reâ
(Stæ a sentî, ch’a l’è da rïe!)
Veddo o barcajêu chi rïe,
Poi se mette forte a criâ....
Sciä se crêuve, Sciö, ûn pö a sûcca,
Dunque a se ghe magagniâ!..,
Me l’attasto... e cose voeì?...
No me trêuvo de perrûcca
Che de mettime scordeì!...
Cöro a casa de galloppo,
E ritorno poco doppo
Tûtto bello imperrûccôu
Con treì parmi de taggiôu,
E mëz’auna e ciù de drûa!
Perchè voeivo fâ figûa:
Se va a bordo do Vapô
Che gh’ëa zà do bollezzûmme,
Se sentiva o reffrescûmme,
Chi metteiva o mal’ûmô!...
No lûxiva ombra de Sô,
Anzi o tempo o l’ëa piggiôu
Da Levante, e da Ponente
Da zûâ che sæ dilûviôu!....
(Ma, bibbin! no ghe deì mente).
Intrôu drento riçeveì
Di mioîn de complimenti
Da di Amixi, e Conoscenti
Che m’han visto con piaxeì;
Comme tûtta a Gallerïa
Chi me fè grande allegria
Criando: « evviva o Sciö Reginn-a!
O l’è sempre o ben vegnûo....
(Quest’atr’anno de segûo
O ne ficca in to Reginn-a!)
Fesci i mæ rallegramenti
Co-i dovûi ringraziamenti
A ûnn-a scelta radûnanza
De personn-e in eleganza
Che imponeivan suggezion!...
E Scignöe tûtte montæ
Comme i figûrin de Franza
In sce l’ûltimo bon ton,
Con sûperbe cappellinn-e.
Scuffiettinn-e recammæ,
Fiori, Thûl, Sciarpe, Sciallinn-e,
Belle Stöfe e Mussolinn-e,
Ambra e Musco a profûxion!...
Ganimedi in gran tegnûa,
Marscinette, Pantaloîn,
Très-coulants, Crovata dûa,
Gilê a scial, spilli, e cordoîn,
In contegno, e poxitûa
Da doveì andâ a ûn festin
(Meno quelli co-i speroîn!
Per andâ in cavalcatûa...)
Ghe sä stæto (ghe scommetto)
Fra ommi, ommoîn, mamme e puponn-e,
Çento trenta, e ciù personn-e
Tûtte commode (a macchetto)
E ghe n’ëa de distinzion
Di nostræ, e d’ogni nazion,
Impazienti d’andâ via
Perchè l’aja a fava puïa!...
E mi preveddeivo guai!!!...
Se partì, e tornò in derrê
Per motivo d’ûn braghê
Chi no capitava mai;
Doppo tanto zinzannâ
In to Porto pe aspëtâ
O gossetto cö mescïa,
Finalmente se va via:
Quando semmo dä Lanterna,
Inprinçipia a scinfonïa!...
Sci scignore!... ûn’ægua eterna
E de quella ben granïa,
Che bezêugna o pægua arvî,
O andâ a cuccio zù a rostî!...
Se va avanti a sta manëa
Con repäsela co-a cëa
Fûlminâ da ûn forte vento
Chi variava ogni momento,
E ben spesso accompagnâ
Da gragnêua ben allevâ!...
(Atro bello complimento!!)
Un pö sciöco; ûn pö meistrâ,
Tramontann-e de zenâ
Da giassâ o naso ä dreittûa,
E piggiâse ûnn-a puntûa!...
E per zunta, nebbia spessa
Da no poeì gûstâ a bellessa
Da rivëa, ch’a l’ëa velâ,
Ne veddeivi atro che o mâ
Chi vegniva burrascoso,
Per dî mëgio, spaventoso
E o me dava da pensâ!...
Va benone!.... proseguimmo,
Naveghemmo comme pöemmo,
Se pentimmo, se fruscemmo,
S’angoscemmo, che patimmo!!...
Quando semmo passôu Prâ,
Ingrosciando sempre o mâ,
Ven ûn maoxo sorve vento
Chi spruinaggia o bastimento,
E ne fa tûtti stissâ!...
Da li a ûn pö ne ven ûn atro
C’ûnn-a ràffega de vento
Chi ne fa tûtti accoegâ!...
E da lì a ûn pittin ûn atro
Che o l’inondâ o bastimento
E quintemmo de negâ!!...
Figgi cäi!... no ve digg’atro;
A sentî e Scignöe sbraggiâ
Pezo che e Coriste in Teatro!....
Sciortî fêua tûtte allarmæ
D’in ta tann-a invexendæ,
Camminando... consûltando...
Tûtte pinn-e d’anscietæ,
E ciù d’ûnn-a lagrimando!...
E n’ëan miga bagatelle!...
Che se tratta da so pelle,
E mi ascì gh’aveivo a mæ...
Ogni maoxo che passava
Ne-o Vapô forte o piccava
Che creddeivo ch’o s’arvisse...
Me vegniva zù o sûo a stisse!
Un pö semmo sbalsæ in çê,
Un pö zù preçipitæ!...
No gh’è lêugo de stâ in pê,
Fûmme, spruîn, bêullai, testæ!
Patimenti... svenimenti...
Convûlscioîn... abbattimenti!!...
A sentî ûn Napolitan
A brassetto a ûn Parmexan!
Che promisse! e che esprescioîn!...
S’abbrassavan, se sûssavan
E a vicenda s’inciastravan,
Despuntandose i cäsoîn...
(Per çercâ di tibisoli)
[...]
Ma o l’aveiva bello dî,
Che no poeivimo appuggiâ,
Bezêugnava stâ a languî,
E andâ dove voeiva o mâ;
Nisciûn poeiva fâse vivo,
Se sentivan tûtti muî,
Gh’ëa ûn continuo fêugo vivo
De lamenti, de sospiâ,
De toscî, arrancâ, e scraccâ!...
Paivan fùrgai ä congreve....
Un Franseize, vomitando,
O sbraggiava declamando:
[...]
Un Tedesco o taroccava
Senza mai poeì pronunziâ
O Tartaiffel!... che o negava
Pe-i gren sforzi in regittâ!...
Un Ingleize lungo tiôu,
E da-o rhum mëzo brûxôu
Se ne stava all’aja averta
Sotto a tenda da coverta;
Ven ûn maoxo, tûtt’assemme
Scciêuppa a tenda gravia d’ægua,
E ven zù ûnn-a tromba d’ægua
Chi l’inghêuggie fra i gödemme!
Mi, che çerco d’aggiûttalo,
O me voeiva ancon mangiâ!...
E se no m’agguanto a ûn pâlo
Ciù ûnn-a stissa scûggio in mâ!...
In che scituazion crudele
Me troveì, poveo Reginn-a!
Me sentiva tûtte e bele
Ballâ in corpo a lisciandrinn-a,
Da-o gran freido, e l’ægua addosso
Eo vegnûo tosto papinn-a!...
Coêu me fasso ciù che posso,
Ma o coraggio o me locciava
In to manego, e spellava!
Sempre ciù s’infûria o mâ,
Va crescendo l’ægua e o vento,
S’impe tûtto o bastimento
D’ægua döse, e d’ægua sâ!...
Oh terribile momento!
No se sa ciù dove stâ....
Dappertûtto inondazioîn,
Centi, sbraggi, despeazioîn!...
Se veddeiva a-o naturale
O Dilûvio universale!...
In congiûra i Elementi,
Se va sempre per traverso,
Scrusce tûtti i ferramenti,
O Vapô o l’è tosto inverso!...
Manca o fêugo.... ferma e rêue....
A l’è a votta che se mêue!!!...
Mi m’ëo dæto zà per perso,
Me sentivo zà in ti schêuggi,
E strenzeivo ben i êuggi
Per no veddime negâ
E da-o pescio can mangiâ!...
Ahimè! nego! son negôu!!!...
Oh; ma no!... che graziadïo
No son morto;... son campôu...
Tanto spaximo è finïo,
Cessa o vento... calma o mâ...
E se pêu, senza pericolo,
A Savonn-a (adäxo) andâ;
O l’è stæto ûn vëo miracolo,
Che me stento ancon a credde;
Ma se avesci posciûo vedde,
Comme ha visto chi gh’ëa drento,
Che spettacolo terribile!
Presentava o bastimento;
Gh’ëa do comico, do tragico,
Do romantico, e do classico
Da cavâne l’argomento
Per formâne ûn grosso opûscolo
Da stampâ pe avvertimento:
Da ogni banda che ve giavi,
Passeggiando, v’incontravi
Con Cadaveri ambulanti,
Ombre, e Scheletri parlanti
(Che chi fussan, no saveivi)
Da ogni canto ghe veddeivi
Di rissetti gallezzanti,
De perûcche naufraganti,
De olim belle cappellinn-e
Diventæ leitûghe pinn-e!...
Saccanò, guanti, berrette
Pestissæ comme e purpette!...
No sentivi che sospiâ!
Lamentâse... mugognâ!...
E scappâ, in mëzo a-i lamenti,
Çerti trilli co-i mordenti!...
(Coscì a-o ciocco in allafà).
Da ogni parte traveddeivi
De gambette arrensenïe...
E tramëzo a-o scûo veddeivi
Çerte masche da fâ rïe...
(Ma de chi no conosceivi)
Unn-a bella Madaminn-a,
Chi restò senza sciallinn-a,
A ciammava a so Camëa
Per crovîghe o collo e a cëa...
Quella a stento a rispondeiva
(Appussâ in te l’ægua a nêuo)
Se no posso.... perchè mêuo!....
Un imberbe Narcisetto,
Zà co-i êuggi incristallæ,
Vomitava sangue sccietto!...
Quattro moen incatranæ
L’arrissòn comme ûn strasson,
E da poppa a prua o portòn
Per mollâghe ûn pö o bûstetto!
Ghe n’ëa ûn atro lungo, e secco,
Languisant, cô do festecco,
Arrembôu, tûtto unto e brûtto,
Che a coccûssa ghe pendeiva
Comme ûn figo pissalûtto!....
Gh’ëa ûnn-a vegia chi no poeiva
Stâ ciù in pê, manco assettâ,
Ne stâ zitta, ne parlâ!...
Gh’ëa quell’atra chi fremmeiva
Per no poeise ûn pö spëgiâ!...
E quell’atra a se ne rieiva
D’ëse tûtta incimbricciâ!...
Gh’ëa due belle Puponinn-e
Con de gianche röbettinn-e,
Che coscì tûtte appullæ,
E pe-o corpo intortignæ
Paivan greche statuettinn-e;
Per contrasto do quaddretto
Gh’ëa de masche zà arrûghæ,
Giane, livide, slavæ,
Con due tacche de rossetto
Comme due negie attacchæ!
Che metteivan proprio puïa...
Figgi cäi!... che confûxion
In te quella traverscïa!...
Chi çercava a perrûcchetta,
Chi o cappello, e chi o baston!
Chi scrollava a marscinetta,
Chi spremmeiva o cappottin,
Chi storseiva a sciallinetta,
Chi applicava o rissettin!...
Quanti muri giani e squallidi
Descrovivi ogni pittin!
Non ho visto ciù de Veneri,
Manco ho visto ciù d’Adoîn
Ma di griffi brûtti orribili!...
De Megëre, e di Trittoîn!...
Che improvvisa Metamorfoxi!
Dall’estremo da bellessa,
Do piaxeì, da muscitæ,
S’andò a quello da brûttessa,
Do ghignon, da povertæ!...
Senza röba da cangiâse,
Bezêugnava stâ a sciûgâse
L’ægua addosso, con tremâ!...
Per n’aveì de baraccan!...
Senza manco ûn pö de pan
Non bagnôu da roziggiâ
Per refuccillâse o stêumago!....
Senza ûn dïo de vin nostrâ
Non axoïo, ne battezzôu!
Da bagnâse ûn pö l’ezzoffago!...
Unn-a cosa da creppâ!
Solo o sa chi l’ha provôu...
Ma che bella Corsa ho fæto!
Ah! mai ciù ghe fusse andæto!...
E me son levôu a scûo
Per piggiâ a benefiziâ?...
No ghe vaddo de segûo
Ciù quest’atro Çentanâ!...
Ma lasciæme terminâ.
Se va là mucchi e avvilii,
Arraggiæ, mortifichæ,
D’ëse lì tûtti pentii
Pezo che di so pecchæ!...
Co-a compagna indivixibile
D’ægua fresca interminabile,
Chi n’ha sempre seguitôu
Finn-a a-o Porto sospirôu
Che creddeivo inarrivabile;
Dove ammiæ da mëzo mondo
Con lorgnette e cannocciali,
Finalmente se dè fondo
In quelle ægue Sabazziali
Donde ecchezza sempre e spira
Do Chiabrera o nomme e a lira,
Controllæ, imbraghæ e sbarchæ
Comme e mercanzie avariæ!..
Ahimè mi!... appenn-a chinnôu,
Me son parso rinasciûo...
Fesci ûn säto sbardellôu,
Che son cheito zû buccûo,
E me son tûtto nissôu!...
Presto a tæra (a ûzo donnetta)
Ho baxôu e rebaxôu,
E g’ho fæto ûnn-a croxetta!...
Me son fîto in pê sbalsôu,
N’ho parlôu con barba d’ommo,
Son andæto drïto a-o dommo
A Madonna a ringraziâ
Pe-a burrasca sûperâ;
Un laghetto ghe lasceì,
Ch’ëo l’immagine parlante
D’ûnn-a vivagna ambulante,
Scuavo pëzo che i fossoeì!...
Mi n’hò visto atro che pægua,
Sempre ho visto corrî l’ægua,
Ho sentïo giastemmâ l’ægua,
E perseguitôu dall’ægua
Son andæto da ûn Fornâ,
Me cacceì drento do forno;
Ghe son stæto tûtto o giorno,
E no poendo mai sciûgâ,
Me son fæto abbeschêuttâ!...
Per poeì fâ a Zena ritorno.
Ecco, comme andò a finî
A mæ bella Gita amena?...
Donne cäe, cose ne dî?
Poeivo stamene ûn pö a Zena!
Me son proprio divertîo,
A mæ coæ me l’ho levâ.
D’allöa in sà n’ho ciù dormïo,
Me pâ sempre de negâ!
Vaddo sempre all’orsa.!.. addio,
Che a mæ döze l’ho piggiâ.